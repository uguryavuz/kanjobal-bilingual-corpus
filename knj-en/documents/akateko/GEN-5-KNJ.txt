Jaꞌ skꞌaneal ebꞌ yicꞌaal Adán yin xolilal tiꞌ. Jaꞌ yet jix waꞌnele ebꞌ ánima yu Jehová, jaxca wal yeocoj queytuꞌ jix yun swaꞌneni.
Jix waꞌnele naj winaj cꞌal ix ix yu Jehová, catuꞌ jix yakꞌon syaaxilal yibꞌan ebꞌ. Jaꞌ yet jix waꞌxi ebꞌ tuꞌ, ánima, jix yij can a ebꞌ yu.
Jaꞌ naj Adán tuꞌ, ey 130 abꞌil skꞌinal yet jix ali jun scꞌaal chi yij Set, caw laan yili jaxca smam.
Jix lawi tuꞌ, 800 abꞌil skꞌinal naj Adán tuꞌ, eyto scꞌaal cꞌal scutzꞌin jix ali.
Ey 930 abꞌil skꞌinal yet jix cami.
Jaꞌ naj Set tuꞌ, ey 105 abꞌil skꞌinal yet jix ali jun scꞌaal chi yij Enós.
Jix lawi tuꞌ, 807 abꞌil skꞌinal naj Set tuꞌ, eyto scꞌaal cꞌal scutzꞌin jix ali.
Ey 912 abꞌil skꞌinal yet jix cami.
Jaꞌ Enós tuꞌ, ey 90 abꞌil skꞌinal yet jix ali jun scꞌaal chi yij Cainán.
Jix lawi tuꞌ, yet 815 abꞌil skꞌinal, eyto scꞌaal cꞌal scutzꞌin jix ali.
Ey 905 abꞌil skꞌinal yet jix cami.
Jaꞌ naj Cainán tuꞌ, ey 70 abꞌil skꞌinal yet jix ali jun scꞌaal chi yij Mahalalel.
Jix lawi tuꞌ, ey 840 skꞌinal, eyto scꞌaal cꞌal scutzꞌin jix ali.
Ey 910 abꞌil skꞌinal yet jix cami.
Jaꞌ Mahalalel tuꞌ, ey 65 abꞌil skꞌinal yet jix ali jun scꞌaal chi yij Jéred.
Jix lawi tuꞌ, ey 830 abꞌil skꞌinal, eyto scꞌaal cꞌal scutzꞌin jix ali.
Ey 895 abꞌil skꞌinal yet jix cami.
Jaꞌ naj Jéred tuꞌ, ey 162 abꞌil skꞌinal yet jix ali jun scꞌaal chi yij Enoc.
Jix lawi tuꞌ, ey 800 abꞌil skꞌinal, eyto scꞌaal cꞌal scutzꞌin jix ali.
Ey 962 abꞌil skꞌinal yet jix cami.
Jaꞌ naj Enoc tuꞌ, ey 65 abꞌil skꞌinal yet jix ali jun scꞌaal chi yij Matusalén.
Jix ecꞌabꞌ naj Enoc jaxca wal chi yoche scꞌul Jehová. Yet xax ali jun scꞌaal chi yij Matusalén tuꞌ, ey 300 abꞌil jix too ecꞌ Enoc tuꞌ. Jaꞌ yet jun tiempoal tuꞌ, eyto scꞌaal cꞌal scutzꞌin jix ali.
Ey 365 abꞌil jix yilaꞌ.
Jix ecꞌabꞌ jaxca wal chi yoche scꞌul Jehová, yuxan ey jun cꞌual tucꞌal jix qꞌueyaoj, yutol jaꞌ Jehová jix iꞌontoj yetoj.
Jaꞌ naj Matusalén tuꞌ, ey 187 abꞌil skꞌinal yet jix ali jun scꞌaal chi yij Lámec.
Jix lawi tuꞌ, ey 782 abꞌil skꞌinal, eyto scꞌaal cꞌal scutzꞌin jix ali.
Ey 969 abꞌil skꞌinal yet jix cami.
Jaꞌ naj Lámec tuꞌ, ey 182 abꞌil skꞌinal yet jix ali jun scꞌaal.
Noé, jix yakꞌ yij sbꞌi scꞌaal tuꞌ yutol jix yalaꞌ: Jaꞌ Jehová jix yaeytej sjowal scꞌul yibꞌan txꞌotxꞌ txꞌotxꞌ tiꞌ, yuxan yin wal syaꞌtajil chi yun cu mulna sat txꞌotxꞌ txꞌotxꞌ tiꞌ, jal tinaniꞌ xin, jaꞌ jun naj unin tiꞌ oj cu akꞌon xewoj, ẍi naj.
Jaꞌ yet xax ali naj Noé tuꞌ, eyoc naj Lámec tuꞌ yin 595 abꞌil skꞌinal, eyto scꞌaal cꞌal scutzꞌin jix ali.
Ey 777 abꞌil skꞌinal yet jix cami.
Jaꞌ naj Noé tuꞌ, ey 500 abꞌil xa skꞌinal, catuꞌ jix ali ebꞌ yuninal, jaꞌton naj Sem, Cam cꞌal naj Jafet.