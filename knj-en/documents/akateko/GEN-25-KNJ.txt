Jix yiꞌ junxa yistil naj Abraham, jaꞌton ix Queturá.
Jaꞌ ebꞌ yuninal tiꞌ yetoj ix, jaꞌton ebꞌ tiꞌ: Zimrán, Jocsán, Medán, Madián, Isbac cꞌal Súah.
Jaꞌ naj Jocsán jaꞌton smam naj Sebá cꞌal Dedán. Jaꞌ ebꞌ yicꞌaal Dedán tuꞌ, jaꞌton ebꞌ Asureo, cꞌal ebꞌ Letuseo yetoj cꞌal ebꞌ Leumeo.
Jaꞌ ebꞌ yuninal Madián, jaꞌton: Efá, Éfer, Hanoc, Abidá, cꞌal Eldaá, masanil ebꞌ tuꞌ yicꞌaal ix Queturá ebꞌ.
Jaꞌ yet iquisto ecꞌ naj Abraham tuꞌ, jix yakꞌ can masanil sbꞌeomal tet scꞌaal Isaac.
Jal pax tet ebꞌ yuninal Abraham yetoj wanxa ebꞌ yistil tuꞌ, asan cꞌal saꞌbꞌeal jix akꞌle tet ebꞌ yu naj. Jaꞌ yet iquisto ecꞌ naj, jix chejle can el ebꞌ naj scꞌatan scꞌaal naj Isaac tuꞌ. Jix chejletoj ebꞌ naj yetcꞌulal bꞌey chi aol cꞌu.
Jaꞌ naj Abraham ey 175 abꞌil yet jix cami.
Icham winajxa cꞌal jix iꞌon camoj.
Jaꞌ ebꞌ scꞌaal, jaꞌton Isaac yetoj Ismael jix bꞌet smujcan smam ebꞌ tuꞌ bꞌey chꞌen nachꞌen bꞌey Macpelá, bꞌey scawilal txꞌotxꞌ yet naj Mamré bꞌey txꞌotxꞌ txꞌotxꞌ yet taꞌ naj Efrón scꞌaal Sóhar, naj Hitita.
Jaꞌton txꞌotxꞌ txꞌotxꞌ tuꞌ manbꞌil yu Abraham tet ebꞌ Hitita. Jaꞌ tituꞌ junne jix mujle naj Abraham tuꞌ yetoj camom yistil chi yij Sara.
Jaꞌ yet jix camtoj naj Abraham tuꞌ, caw jix yakꞌ syaaxilal Jehová yibꞌan naj Isaac, jix caey ecꞌ naj scawilal jaꞌ ucꞌbꞌal jaꞌ chi yij, Naj Iquis cꞌal Ecꞌoj chin Iloni.
Jaꞌton ebꞌ yuninal naj Ismael tiꞌ, naj scꞌaal naj Abraham yetoj ix Agar a Egipto, ix yakꞌomal servil ix Sara.
Xolilal tzet jix yun yali ebꞌ: Nebaiot, jaꞌton naj bꞌabꞌel unin tuꞌ, catuꞌ jix ali Quedar, Adbeel, Mibsam,
Mismá, Dumá, Masá,
Hadar, Temá, Jetur, Nafís, cꞌal Quedmá.
Jaꞌton sbꞌi ebꞌ lacawan scꞌaal naj Ismael tiꞌ. Jaꞌ sbꞌi ebꞌ naj tuꞌ jix oc sbꞌioj xꞌotxꞌ ebꞌ naj bꞌey jix caey ecꞌ junjun ebꞌ naj; junjun cꞌal ebꞌ, yaaw jix yun oc ebꞌ yin junjun conobꞌ.
Jaꞌ naj Ismael ey 137 abꞌil skꞌinal, catuꞌ jix cami.
Jaꞌ masanil ebꞌ yicꞌaal tuꞌ jix apni oc caan ebꞌ bꞌey snan xol txꞌotxꞌ Havilá yetoj Sur, bꞌey sattajto txꞌotxꞌ Egipto bꞌey chi too sbꞌeal Asiria. Jaꞌ tituꞌ jix caey ecꞌ ebꞌ, caxcꞌal mi cꞌam chi yal scꞌul ebꞌ yican ebꞌ tuꞌ jix apni cꞌaltaꞌ oc caan ebꞌ.
Jaꞌton ebꞌ yicꞌaal naj Isaac tiꞌ, scꞌaal naj Abraham.
Jaꞌ naj Isaac ey 40 abꞌil skꞌinal yet jix nupi yetoj ix Rebeca ix scutzꞌin Betuel, yanabꞌ naj Labán, ebꞌ Arameo caan bꞌey Padán-aram.
Jaꞌ ix Rebeca tuꞌ cꞌam yuneꞌ ix. Jaꞌ Isaac jix txali tet Jehová yu yistil yet watxꞌ chi yijoc yuneꞌ ix. Jix abꞌle xa naj yu Jehová, catuꞌ jix yijon oc yuneꞌ ix Rebeca tuꞌ.
Jaꞌ ebꞌ unin tuꞌ, tioẍ unin ebꞌ, jaꞌ yet ijbꞌilto oc ebꞌ yu xutx chi yakꞌle jowal ebꞌ, yuxan jix snaꞌ ix jaxca tiꞌ: ¿Tzet yuxan chi jul jun tiꞌ wibꞌan? ẍi ix. Jix lawi tuꞌ, jix yalon syaꞌilal tet Jehová.
Jix takꞌwi Jehová tet ix: Caabꞌ mimej nación eyoc ja win, caabꞌ mimej conobꞌal oj yun ebꞌ naj yet oj aloj ebꞌ. Jun naj caw ey yip yintaj junxa naj. Jaꞌ naj bꞌabꞌel tuꞌ oj can naj yalan ẍejbꞌanil naj tzunan unin tuꞌ, ẍi Dios.
Jix apni oc scꞌual yet jix ali yuneꞌ ix Rebeca tuꞌ, tioẍ unin ebꞌ jix ali tuꞌ.
Naj bꞌabꞌel jix ali, cajin yili, ey cꞌal xil smimanil, jix yakꞌon yij sbꞌi Esaú ebꞌ.
Tzajan sjul pax junxa yuẍtaj tuꞌ, lakꞌan oc skꞌabꞌ yin ẍop yajan Esaú tuꞌ, yu jun tuꞌ jix yakꞌ yij sbꞌi Jacob ebꞌ. Ey 60 abꞌil skꞌinal naj Isaac yet jix ali ebꞌ yuneꞌ ix Rebeca tuꞌ.
Jix chꞌibꞌ cꞌal a cawan unin tuꞌ. Jaꞌ naj Esaú jix ẍaꞌ scꞌul naj yecꞌabꞌ xol-laj teꞌ. Caw watxꞌ jix yun yeloc naj yin ujte noꞌ. Jal naj Jacob xin, cꞌam bꞌey chi too naj naat, ey cꞌal ecꞌ naj bꞌey bꞌulan ecꞌ ebꞌ tuꞌ.
Caw ey scamcꞌulal naj Isaac yin naj Esaú, yutol caw chi ẍaꞌ scꞌul naj chi ẍiꞌ noꞌ xol-laj teꞌal noꞌ chi bꞌet sjul naj. Jal pax ix Rebeca xin, yel chi yoche pax naj Jacob ix.
Ey jun cꞌual ipan yakꞌon ta loꞌbꞌe naj Jacob tuꞌ, yet jix jul naj Esaú tuꞌ ecꞌabꞌ xol-laj teꞌ, caw chi cꞌuumbꞌi naj.
Jix yalon naj jaxca tiꞌ: Akꞌ wal niꞌoj cajin tan loꞌbꞌe tuꞌ jin loꞌ, yutol caw chin cam yu wail, ẍi naj. (Yu jun tuꞌ xin, Edom, jix akꞌle can yij sbꞌi naj.)
Yin sbꞌabꞌelal cha wakꞌcan ja majul yet ja bꞌabꞌel uninal ey jin, catuꞌ chi wakꞌon ja loꞌbꞌe tiꞌ, ẍi naj Jacob tuꞌ.
Catuꞌ jix yalon Esaú tuꞌ: —Ilaꞌ tol lalan jin cam yu wail tiꞌ, yilxa jun jin majul yet jin bꞌabꞌel uninal tuꞌ. ¿Tzet taꞌ wal oj oc wu an? ẍi naj.
—Akꞌ ja tiꞌ ey jin yet jun txolan tiꞌ xin, ẍi naj Jacob tuꞌ. —Ye xin, ẍi naj Esaú, catuꞌ jix yakꞌon can stiꞌ naj, yet chi xꞌoxon eloj tol chi yakꞌ can smajul yet sbꞌabꞌel uninal tuꞌ tet Jacob.
Jix lawi tuꞌ xin, jix yakꞌon pan cꞌal jun secꞌ loꞌbꞌe tuꞌ naj Jacob tet Esaú. Jaꞌ yet jix xew slowi, jix a waanoj cꞌam cꞌal niꞌoj tzet jix snaꞌ yin smajul yet sbꞌabꞌel uninal tuꞌ.