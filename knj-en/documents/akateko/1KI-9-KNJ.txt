Jaꞌ yet jix lawi swaꞌxi a stemplo Jehová yu naj rey Salomón, yetoj cꞌal spalacio yetoj jantaj tzettaj yetal jix swaꞌne,
jix xꞌoxon sbꞌa Jehová yet scaelal tet naj, jaxca jix yun xꞌoxon sbꞌa tet bꞌey conobꞌ Gabaón.
Jix yalon Jehová jaxca tiꞌ: Jix wabꞌ tzet jix ja wal yin ja txa cꞌal masanil tzet jix ja kꞌanaꞌ; jix waon can oc jun templo jix ja waꞌne tiꞌ wetoj, yet watxꞌ jaꞌ tituꞌ oj oc eyilal ey jin, yutol ey jin cꞌal ecꞌ tituꞌ, oj jin teyne cꞌal pax oj.
Yu tuꞌ xin, ta watxꞌ cꞌal oj ja wute ja bꞌa jaxca jix yute sbꞌa naj ja mam David, ta yetoj masanil ja naꞌbꞌal chin ja waon oc yin ja cꞌul, catuꞌ jichan cꞌal cha wute ja bꞌa, cha jijen cꞌal masanil tzet jix wakꞌ ja wunne, catuꞌ cha jijen jin ley cꞌal jin chejbꞌanil,
ta jaxca tuꞌ, junelne chach waoc yin ja wopiso xol conobꞌ Israel tiꞌ jaxca jix yun walon can tet naj ja mam David, tol ey cꞌal yicꞌaal oj oc sreyaloj conobꞌ Israel tiꞌ.
Ta jaxa chi yunna xin, cha wetnetoj ja naꞌbꞌal ma chach elcan wintaj an, ma ebꞌ ja wicꞌaal oj yiꞌcan el sbꞌa ebꞌ wintaj an, ta man oj je jije jin chejbꞌanil cꞌal jin ley jix wal can ey jex tol sowalil che jije, ta jaxa tet comon dios oj jex oc yin eyilal, cꞌal je yaon oc je cꞌul yin,
oj jex wiꞌel bꞌey sat jun txꞌotxꞌ akꞌbꞌil can wu ey jex tiꞌ, catuꞌ oj jin bꞌejon can jun templo jix ja waꞌne a tiꞌ, jaxa je bꞌuchle yu masanil nacionlaj.
Jaꞌ jun templo jix oc can wetoj tiꞌ, caxcꞌal mi tol ochebꞌil tinaniꞌ, jaxa tala chi yun yet tuꞌ, jaꞌ mactxequel ebꞌ oj ecꞌ scꞌatan ma stiꞌ oj tzee ebꞌ yet oj yilon oc ebꞌ, catuꞌ oj yalon ebꞌ tet junjun jaxca tiꞌ: ¿Tzet la yuxan jaxca tuꞌ jix yute Jehová jun nación tiꞌ cꞌal jun templo tiꞌ? ẍi xacꞌal mi ebꞌ.
Catuꞌ oj takꞌwoj ebꞌ ánima tuꞌ, oj yalon ebꞌ jaxca tiꞌ: Yutol jix yiꞌel sbꞌa ebꞌ conobꞌ Israel tiꞌ yintaj Jehová sDiosal. Jaꞌ Naj jix iꞌon eltej yichmam ebꞌ bꞌey Egipto, jaxa pax comon dios jix yaoc ebꞌ yin scꞌul cꞌal yoc ebꞌ yin eyilal tet, yuxan jix aletej jun uchlebꞌail yibꞌan ebꞌ yu Dios, ẍi xacꞌal mi ebꞌ, ẍi Naj.
Ey 20 abꞌil jix yakꞌ Salomón swaꞌnen a caabꞌ mimej na, jaꞌton stemplo Jehová cꞌal yetoj spalacio naj rey tuꞌ.
Jaꞌ naj Hiram sreyal Tiro jix akꞌon steꞌal wan na tuꞌ tet naj rey Salomón, jaꞌton teꞌ kꞌuteꞌ cꞌal teꞌ taa, yetoj cꞌal jantaj chꞌen oro jix kꞌanbꞌalnele yin. Jix lawi tuꞌ, jix yakꞌon naj rey Salomón, 20 conobꞌ ey yul yet Galilea tet naj Hiram, sreyal conobꞌ Tiro.
Jaꞌ yet jix bꞌetecꞌ naj Hiram yilon wan conobꞌlaj jix akꞌle tet yu naj Salomón tuꞌ, ma ẍaꞌ scꞌul naj.
Jix yalon naj tet Salomón jaxca tiꞌ: ¿Tzet la conobꞌal wan jix ja wakꞌ ey jin tiꞌ, wuẍtaj? ẍi naj. Yu tuꞌ, yuxan jaꞌ jun tujan txꞌotxꞌ bꞌey ey wan conobꞌ tuꞌ, jix yakꞌ yij sbꞌi, Cabul, chi yal yeloc apnoj, “Cam niꞌoj Yopiso”. Queytuꞌ sbꞌi jun lugar tuꞌ tinaniꞌ.
Jal pax chꞌen oro jix yakꞌ naj Hiram tet naj rey Salomón tuꞌ xin, ey mi junoj 90 quintal chꞌen.
Jix ale oc ebꞌ yicꞌaal Cananeo yin mulnail yin akꞌbꞌil puralil yu naj rey Salomón, jaꞌton ebꞌ ma cam yu ebꞌ Israel yet jix yiꞌon can oc txꞌotxꞌ xꞌotxꞌ ebꞌ Cananeo tuꞌ, chi yal yeloc apnoj jaꞌton ebꞌ Amorreo, Hitita, Ferezeo, Heveo cꞌal ebꞌ Jebuseo. Yakꞌomal servil yeoc ebꞌ tinaniꞌ. Jix mulna ebꞌ yet jix waꞌnele a templo yu naj Salomón cꞌal spalacio. Jix scaꞌ waꞌnen cꞌal pax a wan conobꞌ ebꞌ, jaꞌton: Conobꞌ Hasor, Meguido, cꞌal Guézer. Jaꞌ naj sreyal Egipto jix yakꞌ jowal yin conobꞌ Guézer tuꞌ, jix eyqꞌuey yu, jix smakꞌon cam masanil ánima caan tituꞌ, jix yakꞌon cꞌal pax tzꞌaꞌ jun conobꞌ tuꞌ. Jaꞌ jun conobꞌ tuꞌ jix saꞌ tet scutzꞌin yet jix nupi ix yetoj naj Salomón, jaxa naj Salomón jix caꞌ waꞌnen aoj, jaꞌ ebꞌ Cananeo tuꞌ jix mulna oc yin. Jacꞌalaꞌ jix scaꞌ swaꞌnen cꞌal pax a conobꞌ Bet-horón ebꞌ yetoj naj Salomón bꞌey yalan eytej conobꞌ Baalat, cꞌal Tamar bꞌey txꞌotxꞌ cusiltaj txꞌotxꞌ yul yet Judá, yetoj wan conobꞌ bꞌey chi cꞌubꞌale oc loꞌbꞌe, yetoj wan conobꞌ bꞌey ey noꞌ che chi oc yin carruaje yet jowal. Jix swaꞌne cꞌal pax wanxa tzettaj yetal jix yoche naj Salomón bꞌey Jerusalén, bꞌey Líbano masantaꞌcꞌal bꞌey chi apni oc yakꞌon yaawil. Jix smujon cꞌal el jun jobꞌe ebꞌ yetcꞌulal bꞌey chi aol cꞌu bꞌey Jerusalén. Jix swaꞌne ebꞌ jun tiꞌ yet tuxa chi nupi ix scutzꞌin naj sreyal Egipto yetoj naj Salomón bꞌey yul sconobꞌ David, jix too caey bꞌey sna jix swaꞌne a bꞌey junxa conobꞌ. Ey 550 ebꞌ winaj eyoc yilon wan mulnail tuꞌ yu naj Salomón. Ma yakꞌ pural naj Salomón tuꞌ ebꞌ yet conobꞌ yu smulna oc yin wan mulnail tuꞌ. Yutol ey yopiso ebꞌ chi yilaꞌ, jix oc ebꞌ yin soldadoal yin ijbꞌawomal, yin comandanteal, yin capitanil yin carruaje, cꞌal yin soldadoal tol chi oc yibꞌan che.
Oxel jix akꞌle xaambꞌal chi tzꞌaꞌi cꞌal xaambꞌal yet watxꞌcꞌulal yul junjun abꞌil yu naj rey Salomón, bꞌey jun yet xaambꞌal jix swaꞌne a sattaj Jehová. Jix yakꞌ cꞌal pax tzꞌaꞌ teꞌ incienso sattaj Jehová, yet jix lawi swaꞌxi a templo tuꞌ.
Jix waꞌnele pax wan teꞌ barco bꞌey Esión-guéber yu naj rey Salomón. Jatuꞌ ey bꞌey scawilal Elat, bꞌey stiꞌlaj jaꞌ Cajin Mar bꞌey txꞌotxꞌ yet Edom.
Jaꞌ naj rey Hiram jix ẍejtej wan ebꞌ smulnawom, ebꞌ caw yotaj chi ecꞌ yibꞌan jaꞌ mar, jix too ebꞌ yul barco yetoj ebꞌ smulnawom naj rey Salomón tuꞌ.
Jix apni oc ebꞌ bꞌey Ofir, ey 310 quintal chꞌen oro jix yiꞌ ebꞌ tituꞌ. Jix yiꞌontej ebꞌ tet naj rey Salomón.