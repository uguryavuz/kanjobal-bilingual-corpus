Ta ey junoj mactxequel chi elkꞌanetoj junoj noꞌ wacax, ma junoj meꞌ, catuꞌ chi smakꞌon camoj, ma chi xoneloj, ta chi michꞌcha naj yin elkꞌan tuꞌ, jocꞌonxa chi yute yakꞌon sqꞌuexel noꞌ wacax naj tuꞌ, catuꞌ cancꞌonxa chi yute yakꞌon sqꞌuexel noꞌ meꞌ chi yelkꞌanetoj junoj mactxequel tuꞌ.
Ta ey junoj lalan yoc elkꞌan yul junoj na, jaxa chi yunne chi michꞌcha ey naj; kꞌinaloj ta chi lawi eloj, ma tol chi cam yu yelkꞌan tuꞌ, ta tol akꞌbꞌalil, cꞌam mac chi skeꞌ yakꞌon sowalil.
Ta cꞌualil chi michꞌcha xin, catuꞌ chi makꞌle camoj, ta jaxca tuꞌ, ey sowalil scam jun elkꞌom tuꞌ. Jaꞌ jun elkꞌom chi michꞌcha tuꞌ, sowalil chi stoolane yelkꞌan tuꞌ, ta tol cꞌam stumin, chi skeꞌ xonle eloj, yet chi skeꞌ stoolane yelkꞌan tuꞌ.
Kꞌinaloj ey junoj elkꞌom chi michꞌcha yetoj junoj jobꞌbꞌeal noꞌ, ta tol iquisto noꞌ, caabꞌ tujan chi yun stoolaneni, caxcꞌal wacax, ma bꞌuru, ma junoj meꞌ.
Ta ey junoj mactxequel chi low sjobꞌbꞌeal noꞌ sat xꞌotxꞌ junojxa mactxequel, ma tol chi octoj noꞌ low xol awo tuꞌ, sowalil chi yakꞌ sqꞌuexel awo jun mac ey yet noꞌ tuꞌ, jaꞌ sat yawo tuꞌ caw watxꞌ chi yakꞌ sqꞌuexeloj.
Ta ey mac comon cꞌal chi yaey kꞌakꞌ sat xꞌotxꞌ junoj mactxequel, ma tol chi el bꞌolobꞌ yu, catuꞌ chi too kꞌakꞌ xol stiriw junojxa mactxequel. Jaꞌ jun mactxequel jix aon ey kꞌakꞌ tuꞌ, jaꞌ chi toolane masanil tzetyetal chi tzꞌaꞌtoj tuꞌ.
Ta ey junoj mac chi yakꞌ stumin scꞌubꞌa a junojxa mactxequel, ma junojxa tzetyetal ey stool, catuꞌ chi elkꞌanele ecꞌ tet, ta chi michꞌcha jun elkꞌom tuꞌ, caabꞌxa tujan chi yun yakꞌon sqꞌuexel naj.
Ta cꞌam chi michꞌcha naj elkꞌom tuꞌ xin, chi iꞌletoj naj yaaw na tuꞌ sattaj juez, catuꞌ chi il-lei ta manaj jun yaaw na tuꞌ jix mitxꞌon chꞌen tumin tuꞌ, ma jun tzetyetal jix akꞌle scꞌubꞌa a tuꞌ.
Ta ey junoj ánima chi yaloc junoj tzetyetal yetoj, junoj noꞌ wacax, ma junoj noꞌ meꞌ, ma junoj bꞌuru, ma junoj pichile, ma junojxa tzetyetal tucꞌal chi qꞌueyaoj, catuꞌ chi yalon junojxa tol yet yaloni, jaꞌ chi yunne tol chi iꞌletoj ebꞌ cawan tuꞌ sattaj ebꞌ juez. Jaꞌ mac lekꞌtiꞌal chi yalaꞌ, jaꞌjun tuꞌ caabꞌ tujan chi yun yakꞌon sqꞌuexel tet mac ey yet tuꞌ.
Ta ey junoj mactxequel tucꞌal chi el yin scꞌul chi ẍaꞌon junoj noꞌ bꞌuru, ma junoj noꞌ wacax, ma junoj noꞌ meꞌ, ma yal cꞌal tzet jobꞌbꞌeal noꞌ chi akꞌle steyneni, jaxa chi yunne, chi yaꞌbꞌi ey noꞌ ma chi cameloj, ma ey junoj mac chi elkꞌanetoj noꞌ,
jaxa jun mactxequel tuꞌ chi yakꞌ stiꞌ sattaj Dios, cꞌal sattaj naj ey yet noꞌ noꞌ tuꞌ, tol manaj naj jix mitxꞌon noꞌ. Jaꞌ naj ey yet noꞌ tuꞌ chi ẍaꞌ naj yabꞌ tzet chi yal naj tuꞌ, catuꞌ cꞌam chi stoolane naj.
Ta tol tꞌanan oc naj yet jix elkꞌaneletoj noꞌ noꞌ tuꞌ, sowalil chi stoolane naj tet naj ey yet noꞌ tuꞌ.
Kꞌinaloj ta jaꞌ junoj noꞌ xol-laj teꞌal noꞌ chi chiꞌon eytoj noꞌ, ma yu junoj bꞌalam, sowalil chi yiꞌtoj naj niꞌojxa ẍiꞌbꞌeal noꞌ chi cancan tuꞌ, yet watxꞌ chi yil naj ey yet noꞌ tuꞌ, cꞌamxa chi stoolane naj.
Ta ey mac chi maanen junoj noꞌ mulnawom noꞌ, che, ma junoj wacax, ta cꞌuxan chi cam noꞌ, ma chi yasitoj noꞌ, tol ma yil naj yaaw noꞌ tuꞌ, sowalil chi stoolane mac jix maanen noꞌ tuꞌ.
Ta tol chi yil naj ey yet noꞌ chi cam tuꞌ, cꞌam chi stoolane naj yutol queytuꞌ yeoc yalon ebꞌ, asan stool smaanbꞌanil scꞌu noꞌ chi yakꞌ naj.
Ta ey junoj winaj tucꞌal chi oc mitxꞌan yin junoj ix kꞌopo, tol cꞌamto chi yakꞌ stiꞌ ix tet junoj winaj, catuꞌ chi etnele xacꞌal ix yu naj, sowalil chi nupi naj yetoj ix, catuꞌ chi yakꞌon chꞌen tumin naj stool snupil tet smam xutx ix ix tuꞌ, jaxca sbꞌeybꞌal ebꞌ.
Ta cꞌam chi ẍaꞌ scꞌul smam ix chi nupi ix yetoj naj, sowalil chi stoolane chꞌen tumin naj tet smam ix tuꞌ, jaxca cꞌaltaꞌ sbꞌeybꞌal ebꞌ ánima yet chi nupi ebꞌ ix kꞌopo.
Masanil ebꞌ ix ix tol txumlom, sowalil chi cam ebꞌ ix.
Ta ey mac chi mulwi yetoj noꞌ noꞌ, sowalil chi cami.
Ta ey mac chi yakꞌ xaambꞌal bꞌey wan chi al-le oc diosal, sowalil chi cami, yutol wet yeoc wan xaambꞌal tuꞌ, jain Jehová jin tiꞌ.
Manche je yetne ebꞌ ánima tucꞌal eyecꞌ je xol tol man je yet conobꞌoj, naꞌwejtej, yutol jix jex ecꞌ pax yin txꞌoj conobꞌal bꞌey Egipto.
Manche je yetne ebꞌ ix ix camnajxa yichamil, ma ebꞌ unin tol camnajxa smam, cꞌal xutx,
yutol ta che yetne ebꞌ, jaꞌ ey jin oj yal sbꞌa ebꞌ, yin eymanil oj jin colel ebꞌ.
Caw oj tit jin jowal je yin, jaxa jex jin makꞌon cam yetoj chꞌen espada. Jaxa ebꞌ ix je yistil oj cancan ebꞌ yin cꞌamxa yichamil, catuꞌ oj can pax ebꞌ je yuninal yin cꞌamxa smam.
Ta tol che yakꞌ je tumin maanil tet junoj mebꞌa ánima, ta jaꞌ ebꞌ jin conobꞌ eyecꞌ je yetoj, cꞌam che kꞌan yuneꞌ chꞌen tet ebꞌ.
Ta tol jaꞌ jun ánima tuꞌ, chi yakꞌ can junoj spichil ey jex yu smaanbꞌanil chꞌen tumin tuꞌ, che yakꞌ meltzo tet yet chi ey can cꞌu,
tala cꞌuxan asan chꞌan jun spichil tuꞌ chi yaoc yet ey siic, ta asanne chi yaoc yet akꞌbꞌalil. Yu tuꞌ xin, ta chi skꞌan jin colwal, yin eymanil chin colwa tet, yutol jain tiꞌ yin jun txolan chi cusoc jin cꞌul yin ebꞌ ánima.
Cꞌam che yal pena kꞌane yin ebꞌ juez, tam wal yin ebꞌ eyoc yin yaawil yul cu conobꞌ.
Cꞌam ojabꞌ che yiꞌecꞌ tiempo je yiꞌontej je saꞌbꞌeal ey jin, yin je bꞌabꞌel sat awo. Jaꞌ ebꞌ je bꞌabꞌel winaj unin che yakꞌ ey jin.
Quey pax tuꞌ chi yun je yiꞌontej je bꞌabꞌel yuneꞌ wacax cꞌal je meꞌ; chi cancan noꞌ jujebꞌoj cꞌual yetoj xutx, jaxa yet swaxajebꞌ cꞌual yali noꞌ, catuꞌ che yakꞌon noꞌ ey jin.
Jaex tiꞌ wet je yeocoj. Yuxan cꞌam che chiꞌ ẍiꞌbꞌeal noꞌ noꞌ tol makꞌbꞌil cam yu noꞌ xol-laj teꞌal noꞌ; jaꞌ tet noꞌ txꞌiꞌ che yakꞌa.