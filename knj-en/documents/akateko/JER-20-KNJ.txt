Jaꞌ naj Pashur scꞌaal Imer, sat yakꞌomal xaambꞌal yeoc naj bꞌey stemplo Jehová. Jaꞌ yet jix yabꞌen naj tzet jix wal jain Jeremías jin tiꞌ,
jix yalon naj tol chin makꞌlei, catuꞌ chin ale octoj yul jun teꞌ cepo bꞌey spuertail templo eyoc yibꞌan bꞌey yetcꞌulal smajul ebꞌ yet Benjamín.
Jaꞌ yet junxa cꞌual jix jin jul iꞌle eltej yul jun teꞌ cepo tuꞌ. Yuxan jix wal tet naj Pashur jaxca tiꞌ: Jaꞌ Jehová jix qꞌuexon ja bꞌi yin Magor-misabib (chi yal yeloc apnoj ey xacꞌal ja xiwcꞌulal.)
Yutol chi yal Jehová jaxca tiꞌ: Oj waoc xiwcꞌulal ja wibꞌan yetoj masanil ebꞌ eyoc ja wetoj; ja sattaj wal oj eyqꞌuey ebꞌ eyoc ja wetoj tuꞌ yu yespada ebꞌ je cajat, oj waoc masanil ebꞌ a Judá yul skꞌabꞌ ebꞌ a Babilonia. Jaꞌ ebꞌ tuꞌ oj jex iꞌontoj bꞌey Babilonia tuꞌ, ma tol oj jex tejle cam yu ebꞌ.
Catuꞌ oj waon oc masanil sbꞌeomal jun conobꞌ tiꞌ yul skꞌabꞌ ebꞌ je cajat tuꞌ, cꞌal masanil tzettaj yetal tol ey stool ey, ey jex, yetoj masanil sbꞌeomal ebꞌ sreyal Judá oj yiꞌtoj ebꞌ bꞌey Babilonia.
Jaach Pashur, oj jaach iꞌletoj yin yakꞌomaloj servil bꞌey Babilonia, yetoj cꞌal masanil ebꞌ caan ja wetoj yul ja na. Jaꞌ tituꞌ oj jaach camoj. Junne oj jaach mujle yetoj ebꞌ ja watxꞌil ánima, jaꞌton ebꞌ jix yakꞌ lekꞌtiꞌal ja wetoj, ẍi Jehová, ẍi naj Jeremías.
Jaach Jehová jin Diosal, tucꞌal jix jin ja wetne. Jix ton jin jije tzet jix ja walaꞌ. Yutol ey ja wip, yuxan jix jin eyqꞌuey ja wu. Masanil cꞌal cꞌual chin tzeele yu ebꞌ ánima. Masanil xacꞌal ebꞌ chin bꞌuchoni.
Junjuntaj cꞌal el chin kꞌanabꞌ xol ebꞌ, chi walon tet ebꞌ jaxca tiꞌ: Oj jul syaꞌilal je yibꞌan, oj jex lawoj eloj, jin chi tet ebꞌ ánima. Yu jun tuꞌ, yuxan ey cꞌal oc yalon pena kꞌane ebꞌ win, cꞌal jin sbꞌuchon ebꞌ, yu cꞌal tol chi walel ja kꞌane.
Ta chi walaꞌ tol cꞌamxa chach wakꞌ bꞌinaoj, ma cꞌamxa chi walel ja kꞌane; jaxa chi yunne, jaxca xam kꞌakꞌ chi yute sbꞌa ja kꞌane win. Caw chi tzꞌaꞌtoj jin bꞌajil yu chi wabꞌe. Chi woche chin oc tucan walon el ja kꞌane tuꞌ, cꞌamxa chi techa wu chi wabꞌe.
Chi sason ebꞌ yalon bꞌuchwal kꞌane win: Ilaꞌ naj Magor-misabib, ẍi ebꞌ. Chi yalon cꞌal pax ebꞌ tet junjun jaxca tiꞌ: Toonwej, cu xijwej a kꞌane yibꞌan, ẍi ebꞌ. Tol tax jaꞌjun ebꞌ jin watxꞌil ánima yetoj ebꞌ, chi snaꞌ ebꞌ tzet chi yun weyqꞌueyi, catuꞌ chi yalon ebꞌ: Tejan oj moncha ku, ta oj eyqꞌueyoj, oj kiꞌ wal el sjowal cu cꞌul yin, ẍi ebꞌ.
Jal jaach Jehová jin Diosal, ey jaach cꞌal ecꞌ wetoj, jaxca wal junoj soldado caw ey smey. Jaꞌ ebꞌ chin ujteni, oj telcꞌotoj ebꞌ; man oj jin eyqꞌuey yu ebꞌ. Tuxa cꞌal oj qꞌuixwoj can a ebꞌ, cꞌam bꞌakꞌin oj toj qꞌueycꞌulal sqꞌuixwilal ebꞌ tuꞌ.
Jaach jin Diosal, caw miman ja weloc apnoj, yin cꞌal sjichanil chi yun ja naꞌon ocoj; yutol cha wil tzet ey yin snaꞌbꞌal masanil ebꞌ ánima. Akꞌ wal wil tzet oj yun ja waon oc syaꞌilal yibꞌan wan ánima tiꞌ, yutol jix jin txali ey jaach yu wakꞌon abꞌenal jin bꞌa yul ja kꞌabꞌ.
Bꞌitnewej sbꞌi Jehová, alwej watxꞌ kꞌane tet Naj. Jaꞌ chi colon el ebꞌ yabꞌnaj syaꞌil yu ebꞌ etnen ánima.
Yel xacꞌal pena jun cꞌu yet jix jin ali. Cꞌam ojabꞌ chi al-le watxꞌil yin jun cꞌual yet jix jin ali el yin jin txutx tuꞌ.
Caw man watxꞌoj yet naj jix alon tet naj jin mam, tol jix ali junoj scꞌaal yet chi tzala yetoj.
Qꞌuey ojabꞌ el jun winaj tuꞌ, jaxca wan conobꞌ jix qꞌueyle el yu Dios yin junelne. Yabꞌ ojabꞌ yel aw yu syaꞌilal yet skꞌinibꞌalil, cꞌal aw yin akꞌo jowal yet chuman cꞌu.
¿Tzet yu ma jin makꞌle cam yu jun winaj tuꞌ yet cꞌamto chin ali? Ta jaxca tuꞌ, jix jin can xacꞌal can yin jin txutx, jaxca xacꞌal mi tuꞌ jix yun jin mujle eytoj.
¿Tzet wal yu, yuxan jix jin ali? ¿Tumi asan wal yu wilon syaꞌtajilal, cꞌal slawi ey jin kꞌinal tiꞌ yin qꞌuixwilal? jin chi.