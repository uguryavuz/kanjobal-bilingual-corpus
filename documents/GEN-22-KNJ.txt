Jix ecꞌ jun tiempoal, jix akꞌle porobꞌal naj Abraham yu Jehová. Jix awtele naj yu, catuꞌ jix takꞌwi naj jaxca tiꞌ: —Jaach Waawil, ti ey jin an, ẍi naj:
Jix yalon Jehová tet Abraham jaxca tiꞌ: —Iꞌtoj naj Isaac, jun kꞌetxan ja cꞌaal tol camcꞌulnebꞌil ja wu, cha wiꞌtoj bꞌey txꞌotxꞌ Moria, jaꞌ yet chach apni oc bꞌey ẍumuc jun wonan tuꞌ, catuꞌ cha wakꞌon tzꞌaꞌ naj yin xaambꞌal ey jin, bꞌey jun wonan oj jin txꞌox ey jaach tuꞌ, ẍi Jehová tet naj.
Jaꞌ yet jix kꞌinibꞌi a yet junxa cꞌual, caw sebꞌ jix a waan naj Abraham, jix yaon oc stzꞌuum jun sbꞌuru naj, jix stzokꞌon el teꞌ siꞌ yet chi tzꞌaꞌ teꞌ yetoj xaambꞌal tuꞌ. Jix too bꞌey jun wonan jix yal Jehová tet, catuꞌ jix yiꞌontoj Isaac jun scꞌaal tuꞌ yetoj, yetoj pax cawan yakꞌomal servil.
Jaꞌ yet yox cꞌual tuꞌ, jix yilontoj naj Abraham jun txꞌotxꞌ wonan naat eyaoj.
Jix lawi tuꞌ, jix yalon naj tet ebꞌ naj yakꞌomal servil jaxca tiꞌ: —Cananwej can titiꞌ yetoj noꞌ bꞌuru tiꞌ, jal jin yetoj naj jin cꞌaal tiꞌ, oj cu toj cꞌal niꞌojxa, yet chi too kiꞌon ey cu bꞌa tet Jehová. Chi lawi tuꞌ, catuꞌ oj cu meltzo pax tej je cꞌatan junelxa, ẍi naj Abraham tuꞌ tet ebꞌ naj.
Jix lawi tuꞌ, jix yaon atoj Abraham teꞌ siꞌ yibꞌan sjolom xicꞌ naj Isaac tuꞌ, jix yiꞌontoj skꞌakꞌ cꞌal snawax, catuꞌ jix too ebꞌ scawanil.
Txenne to wal chi too ebꞌ, jix yalon naj Isaac tuꞌ tet smam jaxca tiꞌ: —Mamin, ẍi naj. —¿Tzet cha wal jaach cꞌaal? ẍi Abraham. —Ilaꞌ tol iꞌbꞌil oc teꞌ cu siꞌ, cꞌal cu kꞌakꞌ. ¿Bꞌeytuꞌ eyoc pax noꞌ meꞌ oj oc yin cu xaambꞌal tuꞌ? ẍi Isaac.
Jix yalon Abraham jaxca tiꞌ: —Jaꞌ Dios oj akꞌon noꞌ meꞌ oj oc yin cu xaambꞌal tuꞌ jaach jin cꞌaal, ẍi naj tet scꞌaal tuꞌ. Catuꞌ jix bꞌey cꞌal stoo ebꞌ sattaj.
Jaꞌ yet jix apni oc ebꞌ bꞌey jix yal Dios tuꞌ, jix swaꞌne a jun yet xaambꞌal naj Abraham, catuꞌ jix swaꞌne atoj teꞌ siꞌ tuꞌ yibꞌan. Catuꞌ jix skꞌalon ey jun scꞌaal tuꞌ, jix yaon atoj yibꞌan teꞌ siꞌ eyatoj yibꞌan jun yet xaambꞌal tuꞌ.
Jaꞌ yet jun txolan tuꞌ, jix yiꞌon a chꞌen nawax naj Abraham yet chi yakꞌon cam scꞌaal tuꞌ yin xaambꞌalil,
jaꞌ yet jun txolan tuꞌ, jix yabꞌeni tol jaꞌ yángel Jehová chi awi eytej bꞌey satcan tuꞌ: —Abraham, Abraham, ẍi tet naj. —¿Tzet ja chi, jaach Waawil? ẍi naj.
Jix yalon jun yángel Dios tuꞌ jaxca tiꞌ: —Manche ja makꞌ cam naj ja cꞌaal tuꞌ. Jaꞌ tinaniꞌ wotajxa tol ey yeloc apnoj Dios yul ja sat, ilaꞌ tol bꞌejan ja cꞌul ja wakꞌon jun kꞌetxan ja cꞌaal tuꞌ, ẍi jun ángel tuꞌ.
Catuꞌ jix meltzotoj tꞌanan naj Abraham yintaj, jix yilontoj tol ey jun noꞌ icham meꞌ locan can oc yucꞌaꞌ xol jun teꞌ qꞌuix, catuꞌ jix too jininoj yiꞌontej noꞌ meꞌ tuꞌ, jix yakꞌon tzꞌaꞌ naj yin xaambꞌalil yin sqꞌuexeloj scꞌaal tuꞌ.
Jix lawi tuꞌ, jix yakꞌon can yij sbꞌi jun txꞌotxꞌ tuꞌ naj Abraham jaxca tiꞌ: Jaꞌ Jehová chi akꞌon tzet sowalil chi oqui, ẍi, yuxan chi tocꞌal yal ebꞌ ánima tinaniꞌ: Jaꞌ bꞌey txꞌotxꞌ wonan yet Jehová, chi yakꞌ tzet sowalil chi oqui, ẍi ebꞌ.
Jix kꞌanabꞌ pax eytej Jehová tet Abraham yet scaelal:
Jix yalon jaxca tiꞌ: Jain Jehová jin chi walaꞌ: Yutol jix ja jije ja wunen jun tiꞌ, catuꞌ ma jaach xiw ja wakꞌon jun kꞌetxan ja cꞌaal tiꞌ ey jin, yuxan jain caw chi wakꞌcan jin tiꞌ ey jaach,
tol chi wakꞌcan jin yaxilal ja wibꞌan, tol oj wakꞌ chꞌibꞌ sbꞌisil ebꞌ ja wicꞌaal. Jaxca wal sbꞌisil weycan bꞌey satcan, jaxca pax yarenail stiꞌ ja mar, queytuꞌ oj yun sbꞌisil ebꞌ; catuꞌ oj yakꞌon eyqꞌuey ebꞌ jaꞌ wicꞌaal tuꞌ, ebꞌ chi jowi oc yin ebꞌ.
Yutol jix ja jije cꞌal tzet jix walaꞌ, yu jun tuꞌ, masanil conobꞌ yul yibꞌankꞌinal tiꞌ oj ẍaꞌ jin yaxilal ebꞌ tiꞌ ja wu, ẍi Jehová tet Abraham.
Jix lawi tuꞌ xin, jix meltzo naj Abraham yetoj naj Isaac bꞌey ey can ebꞌ cawan ebꞌ yakꞌomal servil tuꞌ, junne jix yun smeltzotej ebꞌ, jix apni oc ebꞌ bꞌey Beerseba, jaꞌ tituꞌ jix caey cꞌal ebꞌ.
Jaꞌ yet jix bꞌey cꞌaltoj tiempo xin, catuꞌ jix yabꞌen skꞌumal naj Abraham, tol eyxa waxajwan yuninal Nahor naj yuẍtaj yetoj ix Milcá.
Us sbꞌi naj bꞌabꞌel unin, Buz sbꞌi naj scaabꞌ unin, Quemuel sbꞌi naj yox unin, jaꞌton smam naj Aram.
Catuꞌ jix ali pax Quésed, Hazó, Pildás, Idlaf cꞌal Betuel.
Jaꞌ Betuel tuꞌ, jaꞌton smam ix Rebeca; jaꞌton waxajwan yuneꞌ ix Milcá yetoj Nahor, naj yuẍtaj Abraham.
Eyto canwan xa scꞌaal naj Nacor tuꞌ yetoj junxa ix scaabꞌ yistil, jaꞌton ix Reumá, jaꞌton ebꞌ tiꞌ: Teba, Gáham, Tahas cꞌal Maacá.