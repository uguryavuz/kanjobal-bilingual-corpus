Jix bꞌey cꞌal stoo naj Jacob, jix apni oc naj bꞌey xꞌotxꞌ ebꞌ naj caan yetcꞌulal bꞌey chi aol cꞌu.
Jaꞌ yet jix apni oc naj jix yilontoj jun kꞌobꞌ jaꞌ. Jaꞌ bꞌey scawilal tuꞌ, eyecꞌ oxebꞌ bꞌulan noꞌ meꞌ, yutol jaꞌ tituꞌ chi yucꞌ jaꞌ noꞌ, ey jun miman chꞌen eyoc smajiloj stiꞌ jaꞌ.
Jaꞌ yet chi syambꞌan oc smeꞌ ebꞌ naj ilom meꞌ, chi yiꞌatej jaꞌ ebꞌ naj yucꞌ smeꞌ tuꞌ. Chi lawi tuꞌ, chi smajchen can jun kꞌobꞌ ebꞌ yetoj jun miman chꞌen tuꞌ.
Catuꞌ jix skꞌanlen Jacob tet ebꞌ naj ilom meꞌ tuꞌ jaxca tiꞌ: —¿Mac jex txequel? ẍi Jacob. —Jix yalon ebꞌ naj, jaꞌ bꞌey txꞌotxꞌ Harán chi cu tit jon, ẍi ebꞌ naj.
—¿Je yotaj mi naj Labán, yuninal naj Nahor? ẍi Jacob. —Jaaꞌ, kotaj naj jon, ẍi ebꞌ naj.
—¿Watxꞌ mi scꞌul naj che yilaꞌ? ẍi Jacob tuꞌ. —Watxꞌ scꞌul naj. Jaꞌ ix scutzꞌin naj chi jul tiꞌ la, jaꞌton ix Raquel chi jul ix yetoj smeꞌ tiꞌ, ẍi ebꞌ naj.
Jix yalon cꞌal Jacob tet ebꞌ jaxca tiꞌ: —¡Caw ey too cꞌu! ¿Tzet yuxan man tucꞌal oj che yakꞌ can jaꞌ yucꞌ noꞌ je meꞌ tiꞌ, catuꞌ che teynen low niꞌojxa noꞌ? ẍi naj tet ebꞌ.
Catuꞌ jix yalon ebꞌ tet naj jaxca tiꞌ: —Cꞌam chi skeꞌ, sowalil tol chi kechbꞌane syambꞌan oc sbꞌa masanil noꞌ meꞌ tiꞌ, catuꞌ oj kiꞌon el chꞌen miman chꞌen eyoc smajiloj stiꞌ jun kꞌobꞌ tiꞌ, catuꞌ oj kakꞌon jaꞌ yucꞌ jaꞌ noꞌ jon, ẍi ebꞌ naj.
Lalan wal skꞌanabꞌ ebꞌ, catuꞌ jix apni oc ix Raquel yetoj noꞌ smeꞌ smam, yutol ilom meꞌ ix.
Jaꞌ yet jix yilon Jacob yapni oc ix yetoj noꞌ smeꞌ naj Labán, jaꞌton yican Jacob, eyman jix too jininoj yiꞌon el chꞌen smajil stiꞌ jun kꞌobꞌ tuꞌ, catuꞌ jix yakꞌon jaꞌ yucꞌ noꞌ meꞌ tuꞌ.
Yin eymanil, jix yakꞌon scawil scꞌul ix Raquel, catuꞌ jix stzꞌubꞌon el stiꞌ ix naj, catuꞌ jix okꞌa naj.
Catuꞌ jix yalon Jacob tuꞌ tet ix, tol yuneꞌ ix Rebeca naj, ix yanabꞌ naj Labán. Jix cꞌal yabꞌ ix Raquel jaxca tuꞌ, eyman jix too ix yal tet smam.
Jaꞌ yet jix yabꞌen naj Labán tol jaꞌ tituꞌ eyecꞌ Jacob, yuneꞌ yanabꞌ, jix too yilon yin eymanil, catuꞌ jix oc lakꞌan yin, catuꞌ jix stzꞌubꞌon el stiꞌ, catuꞌ jix yiꞌontoj bꞌey sna. Catuꞌ jix oc ian Jacob yalon tzet cꞌal jix yun sbꞌeytej.
Jix yalon Labán tet naj jaxca tiꞌ: Caw yel jaonto cꞌal ocoj, ẍi tet naj. Jix can Jacob yetoj naj Labán yin jun xꞌaaw.
Yet jix ecꞌ el jun xꞌaaw tuꞌ, catuꞌ jix yalon naj Labán tet naj Jacob jaxca tiꞌ: —Jaꞌ tinaniꞌ caxcꞌal kuẍtaj to cu bꞌa ja wetoj, ma skeꞌ tol tucꞌal oj jaach mulna wetoj an, al ey jin jantajoj jaach jin toolane, ẍi naj.
Jaꞌ naj Labán tuꞌ ey cawan scutzꞌin naj, jaꞌ ix bꞌabꞌel chi yij Lía, jal junxa ix chi yij Raquel.
Jaꞌ ix Lía tuꞌ, sakꞌal yili sbꞌakꞌ sat ix, jal ix Raquel xin, yel xacꞌal sakꞌal chꞌan yili ix.
Jaꞌ naj Jacob jix can xacꞌal snaꞌbꞌal naj yin ix Raquel, jix yalon jaxca tiꞌ: —Chin cancan jujebꞌoj abꞌil jaach wakꞌon servil, yu ix ja tzunan cutzꞌin tiꞌ, jaꞌton ix Raquel, ẍi naj Jacob.
Jix yalon naj Labán jaxca tiꞌ: —Canan can xin, watxꞌ chi wakꞌ ix ey jaach, yintaj tol jaꞌ tet junojxa txꞌoj winajil bꞌey chi watoj ix.
Jaxca tuꞌ jix yun smulna Jacob yin jujebꞌ abꞌil yu ix Raquel, yutol caw ey scamcꞌulal naj yin ix, yuxan ma yabꞌ naj yecꞌ el jujebꞌ abꞌil tuꞌ.
Jaꞌ yet jix ecꞌ el jujebꞌ abꞌil tuꞌ xin, jix yalon Jacob tet naj Labán jaxca tiꞌ: —Jaꞌ tinaniꞌ xin, jix lawi stiempoal jin mulna ja wetoj, jaxca jun cu kꞌane albꞌilcan ku ja wetoj. Akꞌ ix Raquel tiꞌ ey jin an, yet watxꞌ chin nupi yetoj ix yu yoc ix wistiloj, ẍi Jacob.
Jaꞌ naj Labán, jix yawte masanil ebꞌ ánima caan scawilal tuꞌ, jix yaon oc skꞌinal snupil jun scutzꞌin naj tuꞌ.
Jaꞌ yet jix kꞌejbꞌi can eyoj, jix yiꞌontej ix Lía naj Labán tet Jacob, catuꞌ jix wey naj yetoj ix.
Jix yakꞌon naj Labán jun ix yakꞌomal servil ix Lía tuꞌ, chi yij sbꞌi ix Zilpá.
Jaꞌ yet jix sajbꞌi a yet junxa cꞌu, catuꞌ jix yilontej naj Jacob tol jaꞌ ix Lía jix wey yetoj naj, catuꞌ jix too naj yalon tet Labán jaxca tiꞌ: —¿Tzet yuxan queytuꞌ jix jin ja wute? Yu ix Raquel yuxan jix jin mulna ja wetoj, ¿tzet yuxan jaꞌ ix Lía jix ja wakꞌ ey jin, caw chin ja wetne? ẍi Jacob.
Catuꞌ jix takꞌwi Labán tet naj jaxca tiꞌ: —Jaꞌ cu bꞌeybꞌal jon, tol jaꞌ ebꞌ ix bꞌabꞌel ix chi oc yichamil, tet pax ebꞌ ix tzunan ix.
Jije cꞌal jun semana skꞌinal ja nupil yetoj ix Lía tiꞌ, catuꞌ oj el yich ja mulna jujebꞌojxa abꞌil wetoj an, catuꞌ oj ja wiꞌon ix Raquel tiꞌ, ẍi naj Labán.
Catuꞌ jix ẍaꞌon scꞌul Jacob jun kꞌane tuꞌ. Jix sjije jun semana skꞌinal snupil yetoj ix Lía tuꞌ. Jix lawi tuꞌ, jix yakꞌon naj Labán ix Raquel tuꞌ yistiloj naj Jacob tuꞌ.
Jix yakꞌon pax naj Labán jun ix yakꞌomal servil ix Raquel tuꞌ, jaꞌton ix chi yij Bilhá.
Jix lawi tuꞌ, jix nupi naj Jacob yetoj ix Raquel, yel xacꞌal chi camcꞌulnele ix Raquel tuꞌ yu, yintaj pax ix Lía tuꞌ. Yuxan jix mulna jujebꞌxa abꞌil yintaj naj Labán.
Jaꞌ yet jix yilon Jehová tol cꞌam chi ochele ix Lía tuꞌ, jix yalon Jehová tol chi uneꞌwi a ix, jal pax ix Raquel xin, cꞌam yuneꞌ ix.
Jix ali yuneꞌ ix Lía tuꞌ, jix yakꞌ yij sbꞌi Rubén, yutol jix yal ix, jaꞌ Jehová jix yilaꞌ tol intajnebꞌil jin el yu wichamil, jaꞌ tinaniꞌ oj jin camcꞌulnele yu, ẍi ix.
Jix bꞌey cꞌaltoj tiempo xin, jix ali junxa yuneꞌ ix, jix yakꞌon ix yij sbꞌi Simeón, yutol jix yal ix jaxca tiꞌ: Yutol jix yil Jehová tol cꞌam chin ochelei, yuxan jix yakꞌ junxa wuneꞌ tiꞌ, ẍi ix.
Catuꞌ jix yijon pax oc junxa yuneꞌ ix Lía tuꞌ, jix yakꞌon yij sbꞌi Leví, jix yalon ix: Jaꞌ tinaniꞌ oj jin scamcꞌulne xacꞌal wichamil tiꞌ, yutol eyxa oxwan wuneꞌ yetoj, ẍi ix.
Jix jul junxa yuneꞌ ix Lía tuꞌ; jix yakꞌon ix yij sbꞌi Judá, jix yalon pax ix: Jaꞌ tinaniꞌ chi wal watxꞌ kꞌane tet Jehová, ẍi ix. Jix lawi tuꞌ jix oc tucan yuneꞌwi ix.