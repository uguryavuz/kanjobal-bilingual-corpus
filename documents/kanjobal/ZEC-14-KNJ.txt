Tuxa wal chi jul scꞌual sjowal scꞌul Jehová, yutol jaꞌ ebꞌ chi jowi oc yin ebꞌ caan bꞌey Jerusalén, jaꞌ yul conobꞌ tuꞌ oj spoꞌoecꞌ jantaj tzettaj yetal oj yiꞌecꞌ ebꞌ tet ebꞌ.
Jaꞌ yet jun cꞌual tuꞌ, oj yambꞌale oc masanil nacionlaj yu Jehová, oj yakꞌon jowal ebꞌ yin Jerusalén. Catuꞌ oj eyqꞌuey jun conobꞌ tuꞌ yu ebꞌ. Oj uchle eltej ebꞌ caan bꞌey Jerusalén tuꞌ yul-laj sna, cꞌal yetnele ebꞌ ix ix yu wan scajat ebꞌ tuꞌ, catuꞌ oj iꞌletoj nanoj ebꞌ yin jaxca presowomal. Jaywanxane ebꞌ oj cancanoj.
Yin cꞌal eymanil oj eltej Jehová yakꞌon jowal yetoj wan nación tuꞌ, jaxca cꞌal jix yun yakꞌon jowal yet peyxa.
Jaꞌ yet jun cꞌual tuꞌ, oj ey bꞌatxna yajan Naj bꞌey wonan Olivo bꞌey sattaj Jerusalén, yetcꞌulal bꞌey chi aol cꞌu. Oj poꞌocha ey snan jun wonan Olivo tuꞌ, panan xacꞌal oj yun cantoj, catuꞌ oj jajcha jun miman jobꞌe, chi tit yetcꞌulal bꞌey chi aol cꞌu, chi ecꞌtoj yetcꞌulal bꞌey chi too cꞌu. Jaꞌ nanoj jun wonan tuꞌ, oj tojcan bꞌey yetcꞌulal norte; jal nanxa, oj tojcan bꞌey yetcꞌulal sur.
Jaꞌ tituꞌ oj jex ela bꞌey yul jun jobꞌe snan xol caabꞌ wonan tuꞌ, yutol oj apnoj tacꞌal oc bꞌey Asal, catuꞌ oj jex ela jaex tiꞌ, jaxca jix yun yela ebꞌ je mam icham yu jun quixcabꞌ jix ecꞌ yet eyoc naj Uzías yin reyal bꞌey Judá, jaxa sjul Jehová cu Diosal yetoj masanil ebꞌ yet xa.
Jaꞌ yet tuꞌ, sajkꞌinal xacꞌal eloj, man oj txeclo yajan cꞌu, man pax oj kꞌejbꞌoj eyoj, catuꞌ cꞌamxa pax siic.
Cꞌam junojxa cꞌual jaxca yet jun cꞌual tuꞌ, sajkꞌinal xacꞌal; cꞌam cꞌualil, tam wal ey akꞌbꞌalil, yuxan jaꞌ yet oj ey cꞌu, ey cꞌal sajkꞌinal. Jaꞌ yet jun cꞌual tuꞌ, asan Jehová yotaj tzet oj yunne.
Jaꞌ yet tuꞌ, oj aol jun snukꞌ jaꞌ bꞌey Jerusalén, tol jacꞌalaꞌ yel sne yet naꞌbꞌil kꞌinal, cꞌal yet waresma, jaꞌ nanoj jun jaꞌ tuꞌ oj tojcan bꞌey jaꞌ Camnaj Mar; jal nanxa xin, oj tojcan bꞌey jaꞌ mar Mediterráneo.
Jaꞌ yet jun cꞌual tuꞌ, asanne Jehová oj yakꞌ yaawil bꞌey masanil yul yibꞌankꞌinal tiꞌ. Asanxane sbꞌi Jehová oj akꞌle bꞌinaoj.
Panan xacꞌal oj yun cantoj jun tujan txꞌotxꞌ oj toj tacꞌal bꞌey Guebá masantaꞌcꞌal bꞌey Rimón, bꞌey sur yet Jerusalén. Jal Jerusalén xin, naat oj yun can jaxca junoj wonan. Jaꞌ bꞌey oj caey ebꞌ ánima bꞌey conobꞌ Jerusalén, oj toj tacꞌal bꞌey spuertail yet Benjamín, masantaꞌcꞌal bꞌey spuertail yet xiquin ecꞌtoj bꞌey ey jun bꞌabꞌel puerta yet peyxa. Oj toj tacꞌal bꞌey storreal yet Hananel, masantaꞌcꞌal bꞌey chi tecꞌle el yal an yuva naj rey.
Oj caey pax ánima bꞌey Jerusalén tuꞌ; cꞌamxa cꞌal tzet oj snaꞌ ebꞌ ánima yet tuꞌ, yutol manxa oj uchchatoj.
Jal pax wan nación oj yakꞌ jowal yetoj Jerusalén xin, caw miman oj yun yale oc syaꞌilal ebꞌ yu Jehová. Jaꞌ ebꞌ ánima tuꞌ, yin wal yiquisal ebꞌ catuꞌ oj kꞌaꞌtoj ẍiꞌbꞌeal ebꞌ, oj kꞌaꞌtoj sbꞌakꞌ sat ebꞌ yul sbꞌajil, cꞌal yakꞌ ebꞌ yul stiꞌ.
Jaꞌ yet jun cꞌual tuꞌ, caw oj a can xiwcꞌulal xol ebꞌ yu Jehová. Junjun xacꞌal oj smitxꞌle oc sbꞌa yetoj mac jaꞌjun yetoj, catuꞌ oj smakꞌlen cam sbꞌa ebꞌ.
Jaꞌ yet tuꞌ, oj tit ebꞌ a Judá colwa yetoj ebꞌ a Jerusalén. Catuꞌ oj stokꞌon ecꞌ sbꞌeomal masanil nacionlaj ebꞌ ey bꞌey scawilal; miman chꞌen oro, chꞌen plata, cꞌal an pichile oj syambꞌa oc ebꞌ.
Jacꞌal oc jun syaꞌilal oj eyqꞌuey yibꞌan ebꞌ ánima tuꞌ, jacꞌalaꞌ oj jul cꞌal pax yibꞌan noꞌ caballo, noꞌ mula, noꞌ camello, noꞌ bꞌuru, cꞌal yibꞌan masanil sjobꞌbꞌeal snoꞌ ebꞌ scajat ebꞌ eyecꞌ bꞌey bꞌulan ey ebꞌ tuꞌ.
Jaꞌ yet oj lawoj wan tuꞌ xin, jaꞌ ebꞌ ánima oj to cancan bꞌey wan conobꞌ jix yakꞌ jowal yin Jerusalén tuꞌ, junjun cꞌal abꞌil oj jul yaon oc kꞌin ebꞌ yet wan pat na waꞌnebꞌil a yetoj xaj teꞌ, cꞌal yoc ebꞌ yin eyilal tet Naj Rey, jaꞌton Jehová, Naj Ey Yipalil.
Ta ey junoj nación bꞌey yul yibꞌankꞌinal tiꞌ, tol cꞌam chi jul bꞌey Jerusalén tiꞌ, yu yoc yin eyilal tet Naj Rey, manxa oj eyqꞌuey nabꞌ bꞌey xꞌotxꞌal.
Ta jaꞌ ebꞌ a Egipto cꞌam chi jul yaoc skꞌinal wan pat na waꞌnebꞌil a yetoj xaj teꞌ, oj jul syaꞌilal yibꞌan ebꞌ yu Jehová, jaxca cꞌal syaꞌilal oj jul yibꞌan wanxa nacionlaj, ta tol cꞌam chi jul ebꞌ tituꞌ.
Jaꞌton jun syaꞌilal tuꞌ sowalil oj jul yibꞌan txꞌotxꞌ Egipto, cꞌal yibꞌan wanxa nación tol cꞌam chi jul chaꞌon skꞌinal wan pat na waꞌnebꞌil a yetoj xaj teꞌ.
Jaꞌ yet jun cꞌual tuꞌ, jaꞌ yin chꞌen campana iꞌbꞌil oc yu noꞌ che, tzꞌibꞌebꞌil oc wan kꞌane jaxca tiꞌ: Yet cꞌal Jehová yeocoj, ẍi. Yetoj cꞌal txꞌotxꞌ xi oj kꞌanle bꞌey stemplo Jehová bꞌey oj ta noꞌ chiꞌbꞌe, yet xacꞌal Jehová yeocoj, jaxca wal yeoc mimej secꞌ chi kꞌanle bꞌey jun yet xaambꞌal.
Masanil wan xi bꞌey Jerusalén cꞌal bꞌey Judá, yet Jehová, Naj Miman Yeoc Yipalil, yeocoj. Jaꞌ mac chi too yakꞌ junoj xaambꞌal tituꞌ, chi skeꞌ skꞌanon wan tuꞌ, catuꞌ chi yakꞌon ta noꞌ chiꞌbꞌe chi akꞌle yin xaambꞌal tuꞌ. Jaꞌ yet jun cꞌual tuꞌ, cꞌamxa ebꞌ txonwom oj il-le yin bꞌey stemplo Jehová, Naj Miman Yeoc Yipalil.