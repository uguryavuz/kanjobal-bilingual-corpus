Jaꞌ yet tuꞌ, jix yawtentej ebꞌ lacawan scuywom Jesús. Catuꞌ jix yakꞌon yopiso ebꞌ yin yiꞌon can el pena espíritu yin ánima. Jix yakꞌon pax can yopiso ebꞌ yin akꞌo can waꞌxoj scꞌul ánima yin yal cꞌal tzet yaꞌbꞌilal, cꞌal yin yal cꞌal tzet syaꞌilal.
Jaꞌ sbꞌi ebꞌ tiꞌ: Simón, naj chi al-le pax Pedro, yetoj jun yuẍtaj naj chi yij Andrés. Jacobo, yetoj pax jun yuẍtaj chi yij Juan. Jaꞌ ebꞌ cawan tzunan tiꞌ, scꞌaal naj Zebedeo ebꞌ.
Ey jun chi yij Felipe, ey jun chi yij Bartolomé. Ey jun chi yij Tomás. Ey jun chi yij Mateo, naj tejom el toolabꞌal* yet yalantoj. Ey junxa chi yij Jacobo, naj scꞌaal naj Alfeo. Ey jun chi yij Lebeo, chi yij pax naj yin Tadeo.
Ey junxa chi yij Simón, yetbꞌi sbꞌa yetoj ebꞌ Cananeo yet yalantoj. Ey jun chi yij Judas Iscariote, naj jix aon oc Jesús yul skꞌabꞌ camich.
Catuꞌ jix chejletoj ebꞌ lacawan tiꞌ yu Jesús. Jaꞌ yet cꞌamto chi too ebꞌ, jix yalon wan chejbꞌanile tiꞌ tet ebꞌ, jix yalon jaxca tiꞌ: —Manche jex ecꞌ bꞌey wan lugar bꞌey eyecꞌ ebꞌ man Israeloj. Manaj pax bꞌey wan conobꞌlaj yul yet Samaria.
Asan bꞌey ebꞌ qꞌueynajtoj xol ebꞌ ket Israelal chex eqꞌui. Yutol jaꞌ ebꞌ, jaxca junoj noꞌ meꞌ chi qꞌueyecꞌoj, queytuꞌ yeoc ebꞌ.
Chi ecꞌ je yaleloj, tol jaꞌ naj Yaaw a satcan tuxa chi oc can Yaawilal titiꞌ.
Jaꞌ ebꞌ yaꞌey yu lepra, che yakꞌ can waꞌxoj scꞌul ebꞌ, cꞌal jantaj ebꞌ yaꞌey yu yal cꞌal tzet yaꞌbꞌilal. Che pitzcꞌune can a ebꞌ camnaj. Catuꞌ che yiꞌon can el pena espíritu yin ebꞌ ánima. Tucꞌal chi wakꞌ jun opiso tiꞌ ey jex, yuxan manche je kꞌan je tool tet ebꞌ bꞌey oj je yakꞌbꞌalne tuꞌ.
Cꞌam cꞌal niꞌoj tzet che yiꞌ yet chex toi. Manche je yiꞌ chꞌen oro, ma chꞌen plata, cꞌam junoj centavo che yiꞌtoj.
Manche je yiꞌtoj je pa yu yet je bꞌe. Junne je camiẍ che yaocoj yet chex toi. Cꞌam che yiꞌtoj junojxa moan je xanabꞌ, cꞌam che yiꞌtoj junojxa je kꞌojoch. Chi wal wan tiꞌ ey jex, yutol masanil ebꞌ mulnawom, smoo ẍaꞌon sgasto ebꞌ.
Jaꞌ yet chex apni bꞌey junjun conobꞌ, cꞌal bꞌey junjun aldea, jaꞌ bꞌey sna junoj mactxequel watxꞌ sbꞌeybꞌal chex eeyi, masantaꞌcꞌal chex too bꞌey junojxa lugar.
Jaꞌ yet chex apni bꞌey junjun na, “Ey ojabꞌ je watxꞌcꞌulal yetoj Dios,” je chi tet ebꞌ.
Ta yel ey swatxꞌcꞌulal ebꞌ yetoj Dios che yilaꞌ, oj jex chaꞌle yu ebꞌ. Ta cꞌamaj, man oj jex chaꞌle yu ebꞌ.
Ta cꞌam chex chaꞌle yu ebꞌ, catuꞌ cꞌam pax chi ẍaꞌ ebꞌ yabꞌ tzet che yalaꞌ, chex el bꞌey sna ebꞌ tuꞌ, cꞌal yul sconobꞌ ebꞌ tuꞌ. Che tzic can el spojojal je yajan yu je txꞌoxon eloj tol cꞌam je yalon je yet yin ebꞌ, catuꞌ chex toi.
Caw yel chi wal ey jex, jaꞌ yet oj jul jun cꞌual chi naꞌle oc yin ebꞌ ánima, yel miman syaꞌtajilal oj ẍaꞌ ebꞌ ma jex chaꞌon tuꞌ yintaj ebꞌ ánima a conobꞌ Sodoma* cꞌal Gomorra.
Ilaꞌla, tol chex jin chejtoj xol ánima jaxca tol chin chejtoj noꞌ meꞌ xol noꞌ ooj. Yuxan, listo cꞌal che yute je bꞌa jaxca junoj noꞌ labꞌa caw jelan. Asan xin, suc che yute je bꞌa jaxca noꞌ uch.
Che yil cꞌal je bꞌa, yutol ey ebꞌ oj jex iꞌontoj sattaj ebꞌ yaaw. Catuꞌ oj jex makꞌle yu ebꞌ yul-laj snail sculto ebꞌ ket Israelal.
Oj jex iꞌletoj sattaj ebꞌ mimej yaaw, cꞌal sattaj ebꞌ rey jin yaꞌiloj. Jaꞌ tituꞌ oj skeꞌ je yalon can el jin kꞌaneal, cꞌal tet ebꞌ man Israeloj.
Jaꞌ yet oj jex iꞌletoj sattaj ebꞌ yaaw tuꞌ, manche jex oc bꞌiscꞌulal yu tzet oj je yalaꞌ. Yutol jaꞌ yet jun txolan tuꞌ, jaꞌ Dios oj akꞌon naꞌcha el je yu tzet oj je yalaꞌ.
Manaj jex oj jex kꞌanabꞌoj, tol jaꞌ Yespíritu cu Mam Dios oj maanen je tiꞌ, catuꞌ jaꞌ oj kꞌanabꞌ je yin.
Jaꞌ yet jun tiempoal tuꞌ, ey ebꞌ yuẍtaj sbꞌa oj yaoc yuẍtaj ebꞌ yul skꞌabꞌ camich. Ey pax ebꞌ mame oj yaoc yuninal yul skꞌabꞌ camich. Ey bꞌey xin, oj yakꞌle jowal ebꞌ uninale yetoj smam cꞌal xutx, catuꞌ oj yaon oc smam cꞌal xutx ebꞌ tuꞌ yul skꞌabꞌ camich.
Masanil ebꞌ ánima oj tit sjowal je yin wu cꞌal. Jal pax ebꞌ oj techa yu masanil, oj colchaoj.
Jaꞌ yet pena chi yute sbꞌa ebꞌ ey jex, bꞌey jun conobꞌ bꞌey ey jex ecꞌoj, elanwej aoj catuꞌ chex too bꞌey junojxa conobꞌ. Caw yel chi wal ey jex cꞌam tocꞌal chi lawi je yecꞌ bꞌey masanil sconobꞌlaj ebꞌ ket Israelal tuꞌ, catuꞌ oj jin jul pax junelxa, jain Akꞌbꞌil Wopiso xol ebꞌ ket animail yu Dios.*
Cꞌam junoj cuywom ecꞌbꞌan yeloc apnoj yintaj scuywam. Cꞌam pax junoj mooso ecꞌbꞌan yeloc apnoj yintaj spatrón.
Ta tol laan junoj cuywom yetoj scuywam, watxꞌ ton jaxca tuꞌ chi yunne. Quey pax tuꞌ junoj mooso yetoj spatrón. Jain tiꞌ, jaxca tol yaaw na jin. Jal jex xin, jaxca tol uninale jex. Ey mac chi aloni tol Beelzebú jin, naj syaawil ebꞌ pena espíritu. Ta chi al-le jaxca tuꞌ win an, yel xacꞌal pena oj al-le je yin.
Yuxan manche jex xiw tet ánima. Yutol jaꞌ masanil jantaj tzetyetal majan ey tinaniꞌ, oj txeclo aoj. Yetoj jantaj tzetyetal ewan cꞌuan yei, oj akꞌle otajnele eloj.
Jaꞌ wan tzet chi wal ey jex yin ewantajil, alwej el masanil tet ánima. Yetoj wan tucꞌal chin saꞌ je yabꞌe, alwej el yul-laj calle.
Manche jex xiw tet ebꞌ chi skeꞌ jex yakꞌon camoj, yutol ¿toj oj skeꞌ yakꞌon cam je pixan ebꞌ? Jaꞌ tet Dios smoo chex xiwi, yutol chi skeꞌ jex yakꞌon camoj, catuꞌ chi yaontoj je pixan bꞌey infierno.*
Iꞌwej je cuenta yin noꞌ niẍtej tzꞌiquin tinaniꞌ, cꞌam yeloc apnoj noꞌ, cacꞌon noꞌ chi txonle yin centavo. Caxcꞌal cꞌam yeloc apnoj noꞌ, cꞌam cꞌaltaꞌ junoj noꞌ comon cꞌal chi cami, cꞌam chi eyqꞌuey sat txꞌotxꞌ ta cꞌam chi el yin scꞌul cu Mam Dios.
Jaex tiꞌ, yel miman je yeloc apnoj yintaj noꞌ tuꞌ. Jaꞌ xil je jolom masanil bꞌisbꞌil yu Dios. Yuxan, manche jex xiwi.
Yal cꞌal mactxequel cꞌam chi qꞌuixwi yalon sattaj ánima tol wet an, oj wal oc ebꞌ wetoj sattaj cu Mam Dios eyecꞌ satcan.
Jal ebꞌ chi alon sattaj ánima tol man wet oj an, oj wal pax sattaj cu Mam Dios eyecꞌ satcan tol man wet oj pax ebꞌ an.
Manche je naꞌ tol oj oc watxꞌcꞌulal xol ebꞌ ánima yul yibꞌankꞌinal tiꞌ yutol jix jin jul an. Man oj oc watxꞌcꞌulal xol ebꞌ yutol jix jin jul an, tol oj scajle a sbꞌa ebꞌ, yutol jix jin jul an.
Yu jix jin jul an, oj scajlen a sbꞌa naj winaj yetoj smam, cꞌal oj scajlen a sbꞌa ix ix yetoj xutx, cꞌal oj scajlen a sbꞌa ix alibꞌe yetoj yalibꞌ.
Yuxan jacꞌal oc ebꞌ junne nail ye tuꞌ, oj scajle a sbꞌa ebꞌ. Jaꞌ ebꞌ cajat eyoc ebꞌ yul sna.
Jaꞌ mactxequel yel miman yeloc apnoj smam xutx wintaj an, man smoo oj yoc wetoj an. Jacꞌalaꞌ pax ebꞌ tol yel miman yeloc apnoj scꞌaal ma scutzꞌin yul sat wintaj an, man smoo oj ebꞌ yoc wetoj an.
Jaꞌ ebꞌ cꞌam chi yal scꞌul chi yil syaꞌilal jin yaꞌiloj an, ebꞌ cꞌam chi yal scꞌul chi ale oc yin culus jin yaꞌiloj an, man smoo oj ebꞌ yoc wetoj an.
Jaꞌ ebꞌ asanne scawil chi syaꞌilne yul yibꞌankꞌinal tiꞌ, oj qꞌueyel skꞌinal ebꞌ yin junelne. Jal ebꞌ bꞌejan scꞌul scam jin yaꞌiloj an, jaꞌton ebꞌ tuꞌ, oj ẍaꞌ kꞌinale tol ey cꞌal yin tobꞌalkꞌinal.
Jaꞌ ebꞌ chex chaꞌoni, jain chin ẍaꞌ ebꞌ. Jaꞌ ebꞌ chin chaꞌon tuꞌ, lalan pax ẍaꞌon ebꞌ mac jix jin chejontej an.
Jaꞌ mac chi chaꞌon junoj ẍejabꞌ Dios,* asan yutol ẍejabꞌ Dios, jaxca spaj jun ẍejabꞌ Dios tuꞌ oj yiꞌ, quey pax tuꞌ oj yiꞌ jun chi chaꞌon tuꞌ. Jaꞌ mac chi chaꞌon junoj mactxequel tol watxꞌ sbꞌeybꞌal, asan yutol watxꞌ sbꞌeybꞌal tuꞌ, jaxca spaj oj yiꞌ jun watxꞌ sbꞌeybꞌal tuꞌ, quey pax tuꞌ oj yiꞌ jun chi chaꞌon tuꞌ.
Yal cꞌal mactxequel chi saꞌon asan junoj waso siiquil jaꞌ yucꞌ junoj ebꞌ jin cuywom, asan yutol jin cuywom, caxcꞌal junoj ebꞌ cꞌam yeloc apnoj. Jaꞌ jun chi saꞌon jun siiquil jaꞌ tuꞌ oj ẍaꞌ spaj siiquil jaꞌ tuꞌ.