Jex wuẍtaj, jex wanabꞌ, sicꞌbꞌil jex xa el yu Dios. Jix jex oc can yetoj Dios yutol jaꞌ Dios jix jex awteni. Naꞌwej yin Naj Cristo Jesús. Jaꞌton Naj ẍejabꞌ Dios cꞌal Yaawil yakꞌomal xaambꞌal yin masanil tzettaj yetal chi kaoc yin cu cꞌul.
Jaꞌ Naj Jesús, sicꞌbꞌil el Naj yu smulnail yu Dios. Caw jijem jix yute sbꞌa Naj yin smulnail, jaxca cꞌal jix yute sbꞌa naj Moisés, jijem jix yun smulna naj xol masanil ebꞌ yuninal Dios.
Jaꞌ Naj Jesús tiꞌ, yel miman yeloc apnoj Naj yintaj naj Moisés, jaxca junoj naj chi waꞌnen junoj na, yel miman yeloc apnoj naj yintaj jun na tuꞌ.
Junjun na, sowalil ey mac chi waꞌneni. Jaꞌ pax masanil tzettaj yetal ey, jaꞌ cu Mam Dios jix waꞌneni.
Jaxca cꞌal tuꞌ, naj Moisés, jijem jix yute sbꞌa naj chejabꞌil xol masanil ebꞌ yuninal Dios. Jaꞌ tzet jix yun naj Moisés, txꞌoxbꞌanile yeoc naj yin tzettaj yetal oj juloj.
Jal pax Naj Cristo xin, jijem chi yute sbꞌa Naj jaxca junoj Cꞌaale yin ebꞌ yuninal Dios. Jaon tiꞌ yuninal jon Dios ta jijem chi kute cu bꞌa, catuꞌ chi kaoc cu cꞌul yin Dios yin junelne.
Yu jun tuꞌ, yuxan chi yal Santo Espíritu yul An Juun jaxca tiꞌ: Jaꞌ yet jun tiempoal tiꞌ xin, ta che yabꞌ tzet chi yal Dios,
man caw oj che yute je naꞌbꞌal jaxca jix yun ebꞌ yet peyxa tuꞌ. Ma sjije ebꞌ tzet chi yal Dios, catuꞌ chi yoche ebꞌ chi yotajne eloj jantaj spenail chi skeꞌ chi yun ebꞌ yet cꞌamto chi jul syaꞌtajilal yibꞌan ebꞌ yu Dios bꞌey jun cusiltaj txꞌotxꞌ tuꞌ.
Caxcꞌal jix yil ebꞌ je yichmam tzet jix wun yin cawinaj abꞌil an, jix jin yakꞌ cꞌal pax porobꞌal ebꞌ bꞌey jun txꞌotxꞌ tuꞌ an.
Yuxan jix tit jin jowal yin ebꞌ an, catuꞌ jix walon can yin ebꞌ: Txꞌoj cꞌal bꞌey jix yaoc snaꞌbꞌal ebꞌ yin tobꞌalkꞌinal. Catuꞌ cꞌam chi yoche ebꞌ chi yotajne el jin bꞌeybꞌal an.
Yuxan jix tit jin jowal yin ebꞌ an. Jix walon can yin ebꞌ an, tol cꞌam bꞌakꞌin oj octej ebꞌ xew wetoj an, ẍi Yespíritu Dios yin ebꞌ.
Che yil cꞌal je bꞌa jex wuẍtaj, jex wanabꞌ, yet watxꞌ cꞌam junoj mactxequel snan je xol, tol cꞌam chi cawbꞌi el snaꞌbꞌal yin Dios iquis cꞌaltaꞌ ecꞌoj.
Yet eyto cꞌal jun tiempo tiꞌ jaxca jix yun yalon Naj Santo Espíritu, iptzewej je bꞌa junjun jex yin junjun cꞌu, yet watxꞌ cꞌam chi cawxi je naꞌbꞌal yu junoj spenail chi etnewi.
Yutol ta tecꞌan cꞌal keoc masantaꞌcꞌal slawubꞌal yin tzettaj yetal eyoc yipoj cu cꞌul yet tax jix cu chaꞌon el yich kaon oc cu cꞌul yin, ey kalon ket yetoj Cristo.
Yutol jaxca wan lalanto yalon tiꞌ: Jaꞌ jun tiempoal tiꞌ xin, ta che yabꞌ tzet chi yal Dios, man caw oj che yute je naꞌbꞌal jaxca jix yun ebꞌ yet peyxa tuꞌ.
¿Mactxequel ebꞌ jix cawxi el snaꞌbꞌal yin Dios yet jix yabꞌen skꞌane Dios ebꞌ tuꞌ che naꞌ? Jaꞌton masanil ebꞌ iꞌbꞌil eltej yu Moisés bꞌey txꞌotxꞌ Egipto.
¿Mactxequel ebꞌ bꞌey chi jowbꞌi a cu Mam Dios yin cawinaj abꞌil che naꞌ? Jaꞌton yin ebꞌ pena jix yute sbꞌa bꞌey cusiltaj txꞌotxꞌ tuꞌ. Jaꞌton tituꞌ jix cam can smimanil ebꞌ.
Jix al-le tet ebꞌ yu Dios, tol cꞌam bꞌakꞌin oj octej ebꞌ xew yetoj.
Kotaj, tol ma octoj ebꞌ xewoj, yutol ma yaoc scꞌul ebꞌ yin Dios.