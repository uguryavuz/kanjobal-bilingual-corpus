Ey jun naj Fariseo Nicodemo sbꞌi, yaaw yeoc naj snan xol ebꞌ yet Israelal, cꞌal snan xol ebꞌ yet yaawilal.
Jaꞌ naj Nicodemo tiꞌ, jix apni naj scꞌatan Jesús yet jun akꞌbꞌalil. Jix yalon naj tet Jesús jaxca tiꞌ: —Jaach Cuywam, kotaj jon tol Dios jix jaach aontej yu cu cuyomaloj jon. Yutol asan yetoj yipal Dios chi cꞌal skeꞌ xꞌoxle milagro jaxca cha wun tiꞌ, ẍi naj tet Jesús.
Catuꞌ jix yalon Jesús tet naj jaxca tiꞌ: —Caw yel chi wal ey jaach an, jaꞌ mactxequel cꞌam chi ali el yet scaelal, ma skeꞌ yoc yul skꞌabꞌ Dios, ẍi Jesús tet naj.
Catuꞌ jix skꞌanlen pax naj Nicodemo tuꞌ: —Jaꞌ junoj icham ánima xa, ¿tzet utbꞌil chi yun yali el yet scaelal? ¿Tumi chi to skeꞌ yoc yin xutx junelxa, catuꞌ chi ali el junelxa? ẍi naj tet Jesús.
Catuꞌ jix takꞌwi Jesús jaxca tiꞌ: —Caw yel chi wal ey jaach an, jaꞌ mac cꞌam chi ali yu jaꞌ, cꞌal yu Yespíritu Dios, ma skeꞌ yoc yul skꞌabꞌ Dios.
Jaꞌ mactxequel chi ali el yin ánima, ánima toni, jal pax mactxequel chi ali el yu Espíritu, chi oc can Yespíritu Dios yin.
Manche qꞌueya ja cꞌul yutol chi wal wan tiꞌ, tol sowalil chi ali el masanil ánima yin scaelal.
Jaꞌ kaꞌeꞌ chi too bꞌeytuꞌ chi yal scꞌul chi toocoj. Chi kabꞌ yeqꞌui, man pax kotajoj bꞌey chi toocoj. Queyton tuꞌ ebꞌ chi ali yu Yespíritu Dios, cꞌam chi kil yin Yespíritu tuꞌ, chi kil pax tzet chi yun kin, ẍi Jesús tet naj.
Catuꞌ jix skꞌanlen naj Nicodemo tuꞌ junelxa: —¿Tzet utbꞌil oj yun wan tiꞌ? ẍi naj tet Jesús.
Catuꞌ jix takꞌwi Jesús jaxca tiꞌ: —¿Tumi man ja wotaj oj wan tiꞌ xin? Ilaꞌ tol cuywam jaach pax xol ebꞌ ket Israelal.
Caw yel chi wal ey jaach an, jaꞌ tzet kotaj, jaꞌ chi kalaꞌ. Jaꞌ tzet chi kil yetoj cu sat, jaꞌ chi kal pax oj. Jal jex jaex tiꞌ, cꞌam che chaꞌ pax je yabꞌ tzet chi kal ey jex.
Ta cꞌam che chaꞌ pax je yabꞌ tzet chi wal ey jex yu tzettaj yetal ey yul yibꞌankꞌinal tiꞌ, ¿tumi oj je chaꞌ pax je yabꞌe, ta jaꞌ tzettaj yetal ey satcan chi waltej ey jex?
Cꞌamto junoj mactxequel chi bꞌetecꞌ bꞌey satcan. Jal jin xin, jatuꞌ titnaj jin, yutol jain Akꞌbꞌil Wopiso xol ebꞌ ket animail yu Dios, /a satcan jin./
Jain tiꞌ, jain Akꞌbꞌil Wopiso yu Dios xol ebꞌ ket animail, jaxca cꞌal jix yute stꞌunbꞌan a jun chꞌen yechel labꞌa naj Moisés bꞌey cusiltaj txꞌotxꞌ, queytuꞌ oj yun wa tꞌunan oj.
Oj jin a tꞌunan oj, yet watxꞌ, jaꞌ masanil mactxequel chin aon oc yin scꞌul cꞌam chi qꞌueyeloj, tol oj ẍaꞌ cꞌal skꞌinal ebꞌ tol ey cꞌal yin tobꞌalkꞌinal.
Yu caw ey scamcꞌulal Dios yin ebꞌ yul yibꞌankꞌinal tiꞌ, yuxan jix yatej jun qꞌuetxan Scꞌaal. Jaꞌ mactxequel chi yaoc scꞌul yin Naj Scꞌaal Dios tuꞌ, man oj qꞌueyeloj, ey skꞌinal yin tobꞌalkꞌinal.
Jix yatej jun Scꞌaal Dios yul yibꞌankꞌinal tiꞌ yu scolcha can el ánima, man yu oj sqꞌueyon can el ebꞌ.
Jaꞌ mac chi yaoc scꞌul yin Scꞌaal Dios tuꞌ, jajbꞌil eloj. Jal pax mac cꞌam chi yaoc scꞌul yin Naj xin, majan ebꞌ yutol cꞌam chi yaoc scꞌul ebꞌ yin jun qꞌuetxan Scꞌaal Dios.
Jain tiꞌ, jix jin eyol yul yibꞌankꞌinal tiꞌ yu wakꞌon sajkꞌinal yin spixan ebꞌ ánima. Ey pax ebꞌ cꞌam chi ochen jun sajkꞌinal tiꞌ, yuxan oj cꞌal cancan syaꞌilal yibꞌan ebꞌ. Asan kꞌejkꞌinal chi yoche ebꞌ, yutol asan spenail chi el yunen ebꞌ.
Jaꞌ masanil ebꞌ chi unen spenail, ma yoche jun sajkꞌinal tiꞌ ebꞌ. Cꞌam chi yal scꞌul ebꞌ chi ẍaꞌ, yutol chi xiw ebꞌ ta chi txeclo el wan tzet man watxꞌoj chi el yunen ebꞌ tuꞌ.
Jal pax ebꞌ chi jijen jaxca yalon jun cuybꞌanile jaꞌcaw yel, chi ẍaꞌ ebꞌ jun sajkꞌinal tiꞌ, yet watxꞌ chi txeclo eloj tol eyoc Dios yetoj ebꞌ yin tzet chi yunne, ẍi Jesús tet naj Nicodemo tuꞌ.
Jix lawi tuꞌ xin, catuꞌ jix too Jesús yetoj ebꞌ scuywom tuꞌ bꞌey Judea, catuꞌ jix can Naj jayebꞌ cꞌu yetoj ebꞌ tituꞌ. Catuꞌ jix yakꞌon bautizar ánima ebꞌ scuywom tuꞌ.
Chi yakꞌon pax bautizar ánima naj Juan bꞌey jun lugar chi yij Enón, bꞌey scawilal Salim, yutol caw ey jaꞌ tituꞌ. Jix apni ebꞌ ánima scꞌatan, jix apni ebꞌ yakꞌ bautizar sbꞌa tet naj Juan tuꞌ.
Jaꞌ yet cꞌamto chi ale oc naj Juan tuꞌ yul preso, catuꞌ jix yunen cꞌal wan tuꞌ.
Ey jaywan ebꞌ scuywom naj Juan jix steele sbꞌa ebꞌ yetoj ebꞌ Israel, yu tzet chi yute sajbꞌanen spixan ánima.
Yuxan, jix bꞌet yal ebꞌ jaxca tiꞌ tet naj Juan: —Jaach Cuywam, jaꞌ jun jix ecꞌ ja wetoj bꞌey skꞌaxepal ecꞌtoj jaꞌ Jordán, jun jix ja wal ey jon, jaꞌ jun tuꞌ, lalan yakꞌon bautizar ebꞌ ánima tinaniꞌ. Caw ey ebꞌ lalan yapni scꞌatan Naj, ẍi ebꞌ tet naj Juan tuꞌ.
Catuꞌ jix yalon naj tet ebꞌ jaxca tiꞌ: —Cꞌam junoj mactxequel comon cꞌal chi oc yopiso, ta manaj Dios chi akꞌon tet.
Jaex tiꞌ, jix je yabꞌ walon an, tol man jin Cristo oj an. Jain tiꞌ, tucꞌal bꞌabꞌel chejbꞌil jintej.
Kꞌinaloj ey junoj nupil chi oc tinaniꞌ, jaꞌ naj chi nupi, chi yiꞌ junoj ix naj. Ta ey junoj yamigo naj eyecꞌ yetoj, chi cꞌal yabꞌ naj masanil tzet chi yal naj. Caw chi tzala naj sicꞌlebꞌil, chi yabꞌen naj tzet chi yal naj chi nupi tuꞌ. Queyton tuꞌ, chi yun jin tzala tinaniꞌ, yutol lalan yapni ebꞌ ánima scꞌatan Jesús.
Jaꞌ Naj Jesús tuꞌ, sowalil chi a cꞌal can yopiso naj. Jal jin xin, cꞌuancꞌulal chi tancan ey wopiso, ẍi naj Juan tet ebꞌ scuywom tuꞌ.
Jaꞌ jun mactxequel eynajtej satcan, yaaw yeoc yibꞌan masanil ánima. Jal jaon a yul yibꞌankꞌinal jon tiꞌ, ánima jon cꞌal el cu masanil. Asan yet yul yibꞌankꞌinal tiꞌ chi kalaꞌ. Jal pax jun mac eynajtej satcan tuꞌ xin, yaaw yeoc kibꞌan cu masanil.
Jaꞌ tzet abꞌbꞌil yu, yetoj tzet ilbꞌil yu, jaꞌ chi yalaꞌ, cꞌam wal mac chi chaꞌon pax yabꞌ tet.
Ta ey ebꞌ chi chaꞌon yabꞌ tet naj, chi yakꞌ sbꞌa testigoal ebꞌ yin tzet utbꞌil tol caw yel chi yal Dios.
Yutol jaꞌ jun mactxequel tuꞌ, jaꞌ Dios jix chejontej. Yuxan, jaꞌ skꞌane Dios chi yalaꞌ. Jaꞌ bꞌey jun tuꞌ, tzꞌajaji chi yun yakꞌon Yespíritu Dios tet.
Scꞌaal cu Mam Dios jun tuꞌ, caw camcꞌulnebꞌil yu. Yuxan, jaꞌ Smam tuꞌ, jix aon oc masanil tzetyetal yul skꞌabꞌ yu yakꞌon cuenta.
Jaꞌ mac chi yaoc scꞌul yin Naj Scꞌaal Dios tuꞌ, ey skꞌinal tol ey cꞌal yin tobꞌalkꞌinal. Jal pax mac cꞌam chi yaoc scꞌul yin Naj xin, ma ẍaꞌ kꞌinale ebꞌ tol ey cꞌal yin tobꞌalkꞌinal. Jaꞌ tiꞌ yet ebꞌ, tol chi eytej sjowal scꞌul Dios yibꞌan ebꞌ.