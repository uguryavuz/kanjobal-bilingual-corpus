Jix yalon pax Jesús tet ebꞌ scuywom jaxca tiꞌ: —Ey jun naj bꞌeom ey jun smaromo naj. Jix yabꞌtej naj bꞌeom, tol lalan sqꞌueyle el stumin naj yu naj maromo tuꞌ.
Jaꞌ naj patrón tuꞌ, jix awten naj, catuꞌ jix yalon tet naj jaxca tiꞌ: “Ey jun chi wabꞌ ja win an. Jaꞌ tinaniꞌ, sowalil cha wakꞌ ja cuenta yu ja wopiso tiꞌ, cꞌamxa chi skeꞌ chach mulna wintaj an. Manxa chach oc jin maromo oj an,” ẍi naj tet smaromo tuꞌ.
Catuꞌ jix snaꞌon naj maromo tuꞌ jaxca tiꞌ: “¿Tzet oj wun an? Cꞌamxa jin mulnail an, cꞌam pax wip jin kꞌuon txꞌotxꞌ an, catuꞌ chin qꞌuixwi jin kꞌanon tumin an,” ẍi naj yin snaꞌbꞌal.
Catuꞌ jix snaꞌon naj jaxca tiꞌ: “Wotaj tinaniꞌ, tzet oj wun yet chi tan el wopiso an, eyxa ebꞌ wamigo chin chaꞌon an,” ẍi naj yin snaꞌbꞌal.
Jix cꞌoli yawten ebꞌ ey sjec tet spatrón tuꞌ yin junjun tajil. Jix skꞌanlen tet naj bꞌabꞌel jix jul jaxca tiꞌ: “¿Jantaj ja jec tet jin patrón?” ẍi naj tet.
“Cien barril aceite olivo jin jec tet naj,” ẍi naj. “Ta queytuꞌ ja jec aceite tuꞌ xin, jaꞌ jun yuunal ja jec tiꞌ, eyan chotanoj, waꞌne junojxa, cincuentane cha wute ja tzꞌibꞌen oc yin,” ẍi naj maromo tuꞌ tet.
Jix lawi cꞌal tuꞌ, catuꞌ jix skꞌanlen tet junxa. “Jal jaach, jaach tiꞌ, ¿jantaj ja jec?” ẍi naj tet. “Jain tiꞌ, cien quintal tiriw jin jec tet naj,” ẍi junxa tuꞌ, “ta queytuꞌ xin, jaꞌ yuunal ja jec tuꞌ, 80 quintalne chi yun ja tzꞌibꞌen oc yin,” ẍi naj tet.
Jix yalon naj patrón tuꞌ, tol jelan jun maromo tuꞌ yin elkꞌan, yuxan jaꞌ ebꞌ yul yibꞌankꞌinal tiꞌ, yel xacꞌal jelan chi yute sbꞌa ebꞌ yin yul yet yintaj ebꞌ eyxa sajkꞌinalil Dios yin spixan.
Chi wal ey jex, jaꞌ chꞌen tumin, comon cꞌal chi too chꞌen yin spenail. Jal jex pax jaex tiꞌ xin, yin ojabꞌ swatxꞌilal che kꞌanbꞌalne, yet watxꞌ ey ebꞌ oj je yamigone je bꞌa yetoj. Ta queytuꞌ che yute jaxca tuꞌ, jaꞌ yet oj lawoj yoc yopiso jun chꞌen tumin tuꞌ je yu, Dios oj chaꞌon je yapni bꞌey ey jun je na yin junelne.
Jaꞌ ebꞌ watxꞌ cꞌal chi yute sbꞌa yetoj niꞌoj tzetyetal chi akꞌle yul skꞌabꞌ, ta tol miman pax tzet chi akꞌle yul skꞌabꞌ ebꞌ tuꞌ, watxꞌ cꞌal chi yute pax sbꞌa ebꞌ yetoj. Jal ebꞌ pena chi yute sbꞌa yetoj niꞌoj tzetyetal chi akꞌle yul skꞌabꞌ ebꞌ tuꞌ xin, yetoj pax oj, caxcꞌal miman tzet chi akꞌle yul skꞌabꞌ ebꞌ, man cꞌaltaꞌ watxꞌoj chi yute sbꞌa ebꞌ yetoj.
Yuxan, ta man watxꞌoj che yute je bꞌa yetoj sbꞌeomal bꞌey yul yibꞌankꞌinal tiꞌ, ¿tumi oj akꞌle yul je kꞌabꞌ jaꞌcaw bꞌeomal ey bꞌey satcan, che naꞌ?
Yetoj pax oj, ta man watxꞌoj che yute je bꞌa yetoj tzet man je yetoj, ¿tumi taꞌ chi akꞌle yul je kꞌabꞌ wan tzetyetal caw je yet ey bꞌey satcan?
Cꞌam junoj mactxequel chi skeꞌ jun laan cꞌal yakꞌon servil cawanoj spatrón. Yutol jaꞌ naj chi scajle sbꞌa yetoj junoj, catuꞌ chi scamcꞌulne pax sbꞌa yetoj junojxa. Ey jun chi sjije naj tzet chi yalaꞌ, catuꞌ junxa cꞌam yeloc apnoj yul sat naj. Yuxan cꞌam chi skeꞌ jun laan je camcꞌulnen je yakꞌon servil Dios cꞌal je camcꞌulnen chꞌen tumin, ẍi Jesús tet ebꞌ.
Jaꞌ yet jix yabꞌen ebꞌ Fariseo tzettaj jix yal Jesús tuꞌ, tutun asan yin stumin ebꞌ eyoc snaꞌbꞌal. Yuxan jix bꞌuchwa ebꞌ yin Jesús.
Jix yalon naj tet ebꞌ jaxca tiꞌ: —Jaex tiꞌ, asan sattaj ebꞌ ánima watxꞌ che yute je bꞌa. Yotaj pax Dios tzet utbꞌil yili je pixan. Jaꞌ wan tzet miman yeloc apnoj yul sat ánima, cꞌam chi ẍaꞌ scꞌul Dios.
Jaꞌ sley Moisés cꞌal tzet tzꞌibꞌebꞌilcan yu ebꞌ ẍejabꞌ Dios yet peyxa, jix oc yopiso masantaꞌcꞌal jix jul naj Juan Bautista. Jal tinaniꞌ xin, yet tax cꞌal jix jul naj Juan tuꞌ, jix el yich yal-le watxꞌ kꞌane tzet utbꞌil chi yun yoc Dios yin Yaawiloj ebꞌ, catuꞌ ecꞌal ebꞌ chi yakꞌ yip yoc yin jun eyoc Yaawil tuꞌ.
Caw yel xacꞌal yaꞌtaj stan el jun sletrail jun ley tuꞌ yintaj yet chi tan el satcan cꞌal sat txꞌotxꞌ tiꞌ, ẍi Jesús.
Ta ey junoj winaj chi spoꞌole sbꞌa yetoj yetbꞌi, catuꞌ chi yiꞌon junojxa ix, mul chi yun jun winaj tuꞌ jaxca tuꞌ. Jacꞌalaꞌ junoj winaj chi iꞌon junoj ix ix chi spoꞌole sbꞌa yetoj yichamil, mul chi yun pax oj.
Catuꞌ jix yalon Jesús junxa skꞌaneal tiꞌ: Jaꞌ junel, ey jun winaj caw bꞌeom. Jaꞌ an pichile caw ey stool chi yaoc naj. Watxꞌ cꞌal tzet chi sloꞌ junjun cꞌu.
Ey pax jun winaj chi yij Lázaro, caw mebꞌa naj. Ey wan mimej yaꞌbꞌil eyoc yin naj. Asan cꞌal stiꞌ sna jun bꞌeom tuꞌ chi bꞌet ey chotan naj.
Chi yochen naj chi sloꞌ scꞌail sloꞌbꞌe jun bꞌeom tuꞌ chi ey cꞌotlabꞌoj yalan smeẍa. Jaꞌ wan noꞌ txꞌiꞌ chi julecꞌoj, jaꞌ noꞌ chi lekꞌon sat wan yaꞌbꞌil eyoc yin naj tuꞌ.
Jix jul scꞌual scam naj xin, jix iꞌletoj spixan naj yu ebꞌ ángel. Jix apni naj scꞌatan naj Abraham bꞌey jun lugar chi yij Swatxꞌilal. Jacꞌalaꞌ jix jul pax scꞌual scam jun bꞌeom tuꞌ. Jix muji naj,
jal pax spixan, jatuꞌ jix apni bꞌey ey spixan ebꞌ camnaj. Jaꞌ yet lalan yabꞌen syaꞌil bꞌey jix apni tuꞌ, jix a tꞌananoj. Jix yilontoj cawan ánima naat. Jaꞌ naj Abraham yetoj naj Lázaro eyecꞌ ebꞌ scawanil.
Jix a yaw naj tuꞌ, catuꞌ jix yalon jaxca tiꞌ: “Mamin Abraham, cꞌam mi chi okꞌ ja cꞌul win an. Cha chejtej naj Lázaro jin cꞌatan jin kꞌan an. Ya ojabꞌ eytoj yiximal skꞌabꞌ naj xol jaꞌ chi jul yaon octoj naj yul jin tiꞌ an, yutol ey jin ecꞌ xol syaꞌtajil xol kꞌakꞌ tiꞌ an,” ẍi naj bꞌeom tuꞌ.
Jix yalontej naj Abraham tuꞌ tet naj jaxca tiꞌ: “Jaach tiꞌ, naꞌtej caw watxꞌ jix yun ja wecꞌ yul yibꞌankꞌinal tuꞌ. Jal pax naj Lázaro tiꞌ xin, caw cꞌam niꞌoj swatxꞌilal jix yil naj. Jal tinaniꞌ xin, lalan ẍaꞌon smimanil scꞌul titiꞌ. Jal jaach lalan ja wabꞌen syaꞌil tinaniꞌ.
Yetoj pax oj, ey jun miman jobꞌe naat yich snan cu xolwej. Yuxan, caxcꞌal ey ebꞌ eyecꞌ titiꞌ chi yoche chi too ey jex tuꞌ, cꞌam chi skeꞌ skꞌaxbꞌon ebꞌ. Yetoj jex pax oj, cꞌam chi skeꞌ je kꞌaxbꞌon ecꞌtej titiꞌ,” ẍi naj Abraham tuꞌ.
“Ta queytuꞌ xin, Mamin Abraham, cꞌam mi cha chejtoj naj Lázaro tuꞌ bꞌey sna naj jin mam an,
bꞌey eyecꞌ jowan wuẍtaj an. Chi too yalon yabꞌ ebꞌ, yet watxꞌ cꞌam chi jul ebꞌ wetoj xol syaꞌilal bꞌey ey jin ecꞌ tiꞌ an,” ẍi naj.
“Jaꞌ ebꞌ ja wuẍtaj tuꞌ, eecꞌ tzet jix stzꞌibꞌe can Moisés cꞌal tzet jix stzꞌibꞌe can ebꞌ ẍejabꞌ Dios tet ebꞌ. Yabꞌ ojabꞌ ebꞌ wan kꞌane tzꞌibꞌebꞌilcan tuꞌ,” ẍi naj Abraham tuꞌ.
“Yel ton Mamin Abraham, asan ta chi yil ebꞌ junoj mactxequel jix pitzcꞌu a xol ebꞌ camnaj, oj snaꞌ sbꞌa scꞌul ebꞌ yin spenail,” ẍi naj.
“Ta cꞌam chi yabꞌ ebꞌ wan tzet tzꞌibꞌebꞌilcan yu Moisés tuꞌ, cꞌal wan tzꞌibꞌebꞌilcan yu ebꞌ ẍejabꞌ Dios tuꞌ, caxcꞌal ey junoj mactxequel chi pitzcꞌu a xol ebꞌ camnaj tuꞌ, ma cꞌaltaꞌ yaoc ebꞌ yin scꞌul,” ẍi naj Abraham tuꞌ tet naj, ẍi Jesús.