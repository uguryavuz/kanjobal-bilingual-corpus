Jaꞌ yet sbꞌabꞌel cꞌual, yet scaabꞌ xꞌaaw yet scaabꞌ abꞌil yet jix el ebꞌ Israel bꞌey Egipto, jix kꞌanabꞌ Jehová tet naj Moisés bꞌey txꞌotxꞌ cusiltaj txꞌotxꞌ chi yij Sinaí, jaꞌton bꞌey jun Kꞌap Na bꞌey scalubꞌal Jehová, bꞌey chi ẍaꞌle sbꞌa ebꞌ yetoj Dios. Jix yalon jaxca tiꞌ:
Iꞌa sbꞌisil masanil ebꞌ winaj xol ebꞌ ja wet conobꞌ Israel, junjun tujan jatacꞌalaꞌ jantaj yeoc sbꞌisil masanil ebꞌ tol yican to sbꞌa, yet watxꞌ chi il-le jaywan ebꞌ, cꞌal tzet sbꞌi junjun ebꞌ.
Chi el yich sbꞌisle ebꞌ eyoc yin 20 abꞌil skꞌinal, catuꞌ chi bꞌey cꞌaltoj, jaꞌton ebꞌ smoo stoo yin jowal; junjun bꞌulan chi yun yale oc ebꞌ yin xolilal. Colwa ojabꞌ naj Aarón ja wetoj,
yetoj pax junjun ebꞌ syaawil junjun icꞌaale.
Jaꞌton sbꞌi wan ebꞌ yaaw sowalil chi colwa ja wetoj tiꞌ: Jaꞌ xol ebꞌ yicꞌaal naj Rubén: Jaꞌton Elisur scꞌaal Sedeúr.
Ebꞌ yicꞌaal Simeón: Jaꞌton Selumiel scꞌaal Surisadai.
Ebꞌ yicꞌaal Judá: Jaꞌton Nahasón scꞌaal Aminadab.
Ebꞌ yicꞌaal Isacar: Jaꞌton Natanael scꞌaal Suar.
Ebꞌ yicꞌaal Zabulón: Jaꞌton Eliab scꞌaal Helón.
Jal pax ebꞌ yicꞌaal José xin, ebꞌ yet Efraín, jaꞌton Elisamá scꞌaal Amihud; jaxa yin yet Manasés, jaꞌton Gamaliel scꞌaal Pedasur.
Ebꞌ yicꞌaal Benjamín: Jaꞌton Abidán scꞌaal Gedeoní.
Ebꞌ yicꞌaal Dan: Jaꞌton Ahiézer scꞌaal Amisadai.
Ebꞌ yicꞌaal Aser: Jaꞌton Paguiel scꞌaal Ocrán.
Ebꞌ yicꞌaal Gad: Jaꞌton Eliasaf scꞌaal Reuel.
Ebꞌ yicꞌaal Neftalí: Jaꞌton Ahirá scꞌaal Enán, ẍi Jehová, tet naj Moisés.
Jaꞌton wan ebꞌ yaaw tiꞌ chi sicꞌle el xol masanil ebꞌ yicꞌaal conobꞌ Israel.
Jaꞌ yet sbꞌabꞌel cꞌual yet scaabꞌ xꞌaaw yet jun abꞌil tuꞌ, jix syambꞌa oc naj Moisés yetoj naj Aarón wan winaj tuꞌ, tol jaꞌcaw Dios jix sicꞌon el ebꞌ; jix yambꞌale cꞌal pax oc masanil ebꞌ conobꞌ tuꞌ yu ebꞌ.
Queytuꞌ jix yun yiꞌle a sbꞌisil ebꞌ conobꞌ Israel. Yin xolilal jix yun stzꞌibꞌele sbꞌi ebꞌ, ebꞌ eyoc yin 20 abꞌil skꞌinal, catuꞌ chi bꞌey cꞌaltoj, jatacꞌalaꞌ junjun tujan yin junjun icꞌaaleal,
jaxca jix yun yalon Jehová tet naj Moisés. Jaꞌ bꞌey txꞌotxꞌ cusiltaj txꞌotxꞌ bꞌey Sinaí, jaꞌ tituꞌ jix iꞌle a sbꞌisil ebꞌ.
Jaꞌ yin junjun icꞌaaleal yin junjun bꞌulan, jix yun yiꞌle a sbꞌisil ebꞌ. Jix tzꞌibꞌele sbꞌi ebꞌ, cꞌal sbꞌisil ebꞌ winaj tol tzꞌajan xa yin 20 abꞌil skꞌinal, yuxan jix eloc sbꞌisil ebꞌ masanil jaxca tiꞌ: Jaꞌ xol ebꞌ yicꞌaal Rubén, jaꞌton sbꞌabꞌel scꞌaal naj Israel, ey 46,500 ebꞌ winaj tiempoal stoo yin jowal.
Jaꞌ xol ebꞌ yicꞌaal naj Simeón, ey 59,300.
Jaꞌ xol ebꞌ yicꞌaal Gad, ey 45,650.
Jaꞌ xol ebꞌ yicꞌaal Judá, ey 74,600.
Jaꞌ xol ebꞌ yicꞌaal Isacar, ey 54,400.
Jaꞌ xol ebꞌ yicꞌaal Zabulón, ey 57,400.
Jaxa xol ebꞌ yicꞌaal naj José; ey 40,500 ebꞌ yin yicꞌaal naj Efraín, ey cꞌal pax 32,200 ebꞌ yin yicꞌaal Manasés.
Jaꞌ xol ebꞌ yicꞌaal naj Benjamín, ey 35,400.
Jaꞌ xol ebꞌ yicꞌaal Dan, ey 62,700.
Jaꞌ xol ebꞌ yicꞌaal Aser ey 41,500.
Jaꞌ xol ebꞌ yicꞌaal Neftalí, ey 53,400.
Jaxca tiꞌ jix yun yeloc apnoj jun sbꞌisbꞌal jix yiꞌa naj Moisés yetoj Naj Aarón, cꞌal yetoj lacawan ebꞌ yaaw yeoc xol ebꞌ Israel, ebꞌ titnaj yin junjun icꞌaaleal.
Jix iꞌle a jun sbꞌisbꞌal tuꞌ yin junjun icꞌaaleal xol junjun bꞌulan. Jaꞌ ebꞌ Israel, ebꞌ eyoc yin 20 abꞌil skꞌinal catuꞌ chi bꞌey cꞌaltoj, jaꞌton ebꞌ caw smoo stoo yin jowal.
Yin masanil ebꞌ ey, 603,550.
Jaꞌ ebꞌ yicꞌaal naj Leví, ma ale oc ebꞌ sbꞌisiloj ebꞌ jix iꞌle a sbꞌisil tuꞌ,
yutol jix yal Jehová tet naj Moisés jaxca tiꞌ:
Jaꞌ yet oj ja wiꞌon a sbꞌisil ebꞌ conobꞌ Israel tuꞌ, man oj ja waoc ebꞌ yicꞌaal naj Leví stzꞌajiloj ebꞌ.
Yutol jaꞌ ebꞌ Levita tuꞌ, oj oc ebꞌ yakꞌomaloj servil bꞌey snail jin calubꞌal bꞌey eyecꞌ jun Scaẍail Jin Wa Kꞌane, yetoj masanil mitxꞌkꞌabꞌe chi kꞌanbꞌalnelei. Jaꞌton ebꞌ oj iꞌon bꞌey snail jin calubꞌal, yetoj cꞌal masanil mitxꞌkꞌabꞌe. Sowalil tol oj caey cꞌal ecꞌ ebꞌ bꞌey yinlaj snail jin calubꞌal tuꞌ.
Ta ey bꞌey chi iꞌletoj teꞌ Scaẍail Jin Wa Kꞌane, jaꞌ ebꞌ chi uchon aoj, catuꞌ chi swaꞌnen pax a ebꞌ bꞌey chi apni ocoj. Yal cꞌal mactxequel chi octoj bꞌey scawilal snail jin calubꞌal tuꞌ, ta man Levita oj tol tꞌinan cꞌal scami.
Jal masanil wanxa ebꞌ yicꞌaal Israel oj caey ecꞌ ebꞌ yin xolilal, junjun cꞌal oj caey ecꞌ yalan sbandera bꞌey bꞌulan jex ecꞌ tuꞌ.
Jal pax ebꞌ Levita xin, jaꞌ yinlaj snail jin calubꞌal tuꞌ oj caey ecꞌ ebꞌ; jaꞌ ebꞌ oj teynenoj, yet watxꞌ cꞌam chi tit jin jowal yin jin conobꞌ Israel, ẍi Dios.
Jix sjije ebꞌ Israel yunen jaxca jix yun yalon Jehová tet naj Moisés.