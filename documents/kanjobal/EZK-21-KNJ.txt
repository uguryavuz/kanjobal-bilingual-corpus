Jix lawi tuꞌ xin, jix kꞌanabꞌ Jehová ey jin, jix yalon jaxca tiꞌ:
Jaach ánima, meltzaantoj tꞌanan bꞌey yetcꞌulal Jerusalén, catuꞌ chach kꞌanabꞌtoj yin templo. Al can el jin kꞌane yin conobꞌ Israel.
Cha walon jaxca tiꞌ: Jaꞌ Jehová chi alon jaxca tiꞌ: Caw oj tit sjowal jin cꞌul je yin. Oj wiꞌatej chꞌen wespada yul stzꞌuumal, catuꞌ oj jin makꞌon cam ebꞌ watxꞌ snaꞌbꞌal yetoj ebꞌ penawom.
Oj wiꞌatej wespada, jun laan cꞌal oj yun jin makꞌon cam masanil ebꞌ, ebꞌ watxꞌ yetoj ebꞌ penawom, bꞌey sur masantaꞌcꞌal bꞌey norte.
Masanil yul yibꞌankꞌinal oj otajnen eloj tol jain jix wiꞌatej chꞌen wespada, catuꞌ man oj jin cꞌubꞌa aoj, yajbꞌan eytoj mulnail yu chꞌen, ẍi Jehová, ja chi tet ebꞌ.
Catuꞌ yelcꞌulal ojabꞌ chach okꞌ sicꞌlebꞌil sattaj ebꞌ conobꞌ.
Ta cꞌuxan chi skꞌanle ebꞌ ey jaach: ¿Tzet yuxan chach okꞌi? ta ẍi ebꞌ, cha wal tet ebꞌ jaxca tiꞌ: Tol ey jun skꞌaneal tzetyetal tuxa oj juloj, yuxan chin okꞌi. Masanil ánima bꞌey yul yibꞌankꞌinal tiꞌ, caw oj xiw scꞌul ebꞌ sicꞌlebꞌil, tuxa cꞌal oj ey can noan ebꞌ. Cꞌamxa mactxequel oj to skeꞌ tecꞌbꞌan sbꞌa, yutol masanil xacꞌal oj bꞌilwoj yajan yu xiwcꞌulal. Jain Jehová jin chi walaꞌ tol lalan sjul stiempoal, sowalil oj yunne, ẍi Dios Jehová.
Jix kꞌanabꞌ pax Jehová ey jin, jix yalon jaxca tiꞌ:
Jaach ánima, kꞌanabꞌan el yin jin bꞌi, cha waloni tol jain Jehová jin chi wal jaxca tiꞌ: Ilwej ton abꞌ jun chꞌen espada lalan sjuli. Jaꞌ chꞌen espada caw wal eelxa yeoc yee chꞌen, tuxa cꞌal chi kopopi yili.
Eelxa yeoc yee chꞌen yet chi kꞌanle yin tzokꞌo cam ánima, tuxa cꞌal chi tzejeji yili yel skꞌakꞌal jaxca letzꞌlom. Cꞌamxa tzalacꞌulal yet jun cꞌual tuꞌ, yutol jaꞌ yet jix jex jin tenchane yin je penail, ma cꞌal je jije niꞌoj tzet jix walaꞌ.
Yuxan jaꞌ chꞌen wespada tuꞌ, caw eel jix yun snijle chꞌen, tuxa cꞌal chi kopopi yili. Watxꞌ xa yeoc chꞌen yet chi ale oc chꞌen yul skꞌabꞌ jun mactxequel oj stzokꞌon cam ánima yetoj chꞌen, ja chi tet ebꞌ.
Jaach ánima, el ojabꞌ ja waw, okꞌan, yutol oj tzokꞌle cam ebꞌ Israel yetoj cꞌal masanil ebꞌ yaaw yeoc yul conobꞌ tuꞌ, yutol eyxa oc camich yibꞌan ebꞌ, yu jun tuꞌ, yuxan makꞌ xaam ja cꞌul yu cuscꞌulal.
Yutol jaꞌ jun syaꞌilal tuꞌ, watxꞌ xa yeocoj, cꞌam junoj mactxequel oj skeꞌ smitxꞌon oc tucanoj. Yutol jaꞌ yet jix jex jin tenchane yin je penail, cꞌam cꞌal yeloc apnoj tzet jix wal ey jex, yuxan jain Jehová jin chi walaꞌ, tol man watxꞌoj tzet oj jul je yibꞌan.
Jaach ánima, al tet ebꞌ ja wet conobꞌ, tol oj jul syaꞌilal yibꞌan ebꞌ. Tzꞌitoꞌtane ja kꞌabꞌ yil ebꞌ, yutol caw ey smey jun chꞌen espada tuꞌ. Yutol oj tzokꞌle cam ánima yu chꞌen; caw oj tit sjowal jun oj makꞌwoj cam ánima yetoj chꞌen, yal cꞌal bꞌey oj low camich yin ebꞌ ánima yu chꞌen.
Oj xiw masanil ebꞌ ánima yu camich oj oc yu chꞌen espada tuꞌ, miman camich oj ocoj. Oj apnoj oc chꞌen makꞌo cam ánima bꞌey masanil conobꞌ, jaꞌton chꞌen tuxa cꞌal chi kopopi yili, caw eel yeoc yee chꞌen yin tzokꞌo cam ánima.
Tol eel yeoc yee chꞌen scaabꞌ paqꞌuil, yet watxꞌ chi stzokꞌ bꞌey jun pacꞌ cꞌal bꞌey jun pacꞌxa.
Jain Jehová jin chi walaꞌ, tol oj jin tzꞌitoꞌtane jin kꞌabꞌ, masantaꞌcꞌal oj sicbꞌoj sjowal jin cꞌul, ẍi Dios ja chi tet ebꞌ.
Jix yalon pax Jehová ey jin jaxca tiꞌ:
Jaach ánima, waꞌne yechel caabꞌoj bꞌe bꞌey oj toj naj sreyal Babilonia yetoj yespada. Jaꞌ caabꞌ bꞌe tuꞌ, junne conobꞌ bꞌey oj eloj jaxa bꞌey oj spoꞌole sbꞌa tuꞌ xin. Oj ja waꞌne a caabꞌoj txꞌoxbꞌanile chi txꞌoxon tzet conobꞌal bꞌey oj apnoj junjun.
Aoc yechel junoj bꞌe bꞌey oj toj jun rey tuꞌ yetoj yespada, bꞌey conobꞌ Rabá, jaꞌton bꞌey yul xꞌotxꞌ ebꞌ Amón; jal junxa bꞌe tuꞌ xin, chi apni oc bꞌey yul xꞌotxꞌ ebꞌ Judá bꞌey conobꞌ Jerusalén, jun tol watxꞌ yeoc smuroal.
Jaꞌ naj sreyal Babilonia oj oc linan naj bꞌey chi spoꞌole sbꞌa caabꞌ bꞌe tuꞌ, oj skꞌanlen yabꞌe bꞌeytet bꞌeal oj yiꞌ. Oj skꞌanle yabꞌ yetoj sjulbꞌal, oj yakꞌon skꞌanlebꞌal tet sdiosal, cꞌal seyon yil yin skꞌej noꞌ noꞌ, yet chi yotajne eloj tzet bꞌeal bꞌey oj toj.
Jaꞌ bꞌey swatxꞌ skꞌabꞌ, jaꞌ tituꞌ oj elol julbꞌal chi txꞌoxontoj bꞌey yetcꞌulal Jerusalén. Oj al-le tet jaxca tiꞌ: Oc ojabꞌ jowal yin Jerusalén. Al-le ojabꞌi tol chi makꞌle cam ebꞌ ánima tituꞌ. El ojabꞌ aw yet jowal. Makꞌle ojabꞌ poꞌo puerta. Waꞌnele ojabꞌ a waalubꞌe bꞌey yinlaj conobꞌ tuꞌ, catuꞌ chi oc joyan ebꞌ soldado yinlaj masanil.
Jal pax ebꞌ ánima bꞌey Jerusalén xin, oj snaꞌ ebꞌ tol jaꞌ jun kꞌane chi al-le tiꞌ man oj yunne, yutol eyxa swa kꞌane waꞌnebꞌilxa yu ebꞌ. Jal Nabucodonosor xin, oj snaꞌontej spitalil ebꞌ tet, yuxan oj iꞌletoj ebꞌ preso yu.
Yu jun tuꞌ, yuxan jain Jehová Yaaw jin chi walaꞌ: Jaꞌ je penail, cꞌal je pital caw txequel yeocoj. Jaꞌ masanil je mul, cꞌal je pena bꞌeybꞌal txequel yeocoj, yuxan oj jex mitxꞌle oj.
Jaach reyal Israel, penawom jaach, yaabꞌil jaach eloj, cawilxa chi jul stiempoal yin ja chaꞌon jun slawubꞌ syaꞌilal.
Jain Jehová Yaaw jin chi walaꞌ: Oj iꞌle el skꞌoxil naj sat yakꞌomal xaambꞌal, catuꞌ oj iꞌle cꞌal pax el scorona jun rey tuꞌ. Masanil xacꞌal oj qꞌuexle oj. Jaꞌ ebꞌ yeynajil, oj iꞌle a can, jal ebꞌ miman yeloc apnoj oj iꞌle eyoj.
Caw oj qꞌueycan el yopiso bꞌey chi bꞌinale tuꞌ, masantaꞌcꞌal chi jul jun ey yalon yet yin, jaꞌton jun tuꞌ oj waoc yin yopiso.
Jaach ánima, kꞌanabꞌan yin jin bꞌi, yet cha walon jaxca tiꞌ: Jaꞌ Jehová, Naj Yaaw yeoc yin ebꞌ Amonita, jaꞌton ebꞌ chi bꞌuchwa yin jin conobꞌ Israel. Ilwej ton abꞌ chꞌen espada lalan sjuli, watxꞌ xa yeoc chꞌen yet chi makꞌwi cam ánima, kopopi xacꞌal yili, caw chi el tzititoj skꞌakꞌal jaxca raya yet chi yakꞌon lawoj.
Jaꞌ tzet jix yil ebꞌ naꞌom el kꞌane, cꞌal wan kꞌane jix al-le je yin, man yeloj. Oj low chꞌen espada yin snukꞌ ebꞌ penawom. Tuxa jix jul scꞌual ẍaꞌon syaꞌilal ebꞌ.
Awej eytoj je yespada yul stzꞌuumal. Jaꞌ bꞌey ja txꞌotxꞌal bꞌey jix jaach ali, jaꞌ tituꞌ oj jin naꞌoc ja win.
Jaxca wal junoj bꞌolobꞌ, queytuꞌ oj yun wiꞌon el sjowal jin cꞌul je yin; oj jex waoc yul skꞌabꞌ ebꞌ ánima pena snaꞌbꞌal, cꞌal yul skꞌabꞌ ebꞌ jelan yin jex yakꞌon lawoj.
Tol oj jex lawoj eyoj, oj jex tzꞌaꞌeyoj; tol oj maltoj je chiqꞌuil bꞌey masanil sat je txꞌotxꞌ. Jain Jehová jin chi walaꞌ tol cꞌam mactxequel oj to jex naꞌontej, ẍi Dios.