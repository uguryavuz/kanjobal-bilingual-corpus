Yet tax cꞌal yichbꞌanil, manxa jantajoj syaꞌilal jix yaoc ebꞌ cu cajat kibꞌan jaon Israel jon tiꞌ. Yuxan jaꞌ tinaniꞌ, kalwej jaxca tiꞌ:
Manxa jantajoj syaꞌilal jix yaoc ebꞌ jin cajat wibꞌan, asan xin, ma cꞌaltaꞌ tzaji ebꞌ tuꞌ ey jin.
Jix yasitoj wichin smakꞌon ebꞌ, txolili xacꞌal yeoc yechel wichin bꞌey jix jin makꞌle yu ebꞌ jaxca yili xolil bꞌey chi awle ey awo yu junoj kꞌuom txꞌotxꞌ.
Jal Jehová xin, caw watxꞌ ton snaꞌbꞌal, jaꞌ Naj jix jin colon el yul skꞌabꞌ ebꞌ pena snaꞌbꞌal.
El ojabꞌ sqꞌuixwil ebꞌ, el ojabꞌ a ebꞌ chi jowi oc yin conobꞌ Sión.
Laan ojabꞌ chi yun can el ebꞌ jaxca an chꞌim chi chꞌibꞌ yibꞌanlaj na; jaꞌ yet cꞌamto chi jocꞌle atej an, catuꞌ chi tajel an.
Jaꞌ wan cꞌultaj tuꞌ, cꞌam chi skeꞌ cu yambꞌan yul cu kꞌabꞌ, tam wal chi skeꞌ skꞌal-le ey an yin stopanil.
Tumi taꞌ jaꞌ yet chi ecꞌtoj junoj ánima, catuꞌ chi yalon tet an jaxca tiꞌ: Yakꞌ ojabꞌ syaaxilal Jehová ja wibꞌan, yin sbꞌi Dios chin kꞌanon syaaxilal ja wibꞌan, man ẍi oj ebꞌ tet an chꞌim tuꞌ.