Jaꞌ yet jun scꞌual xewilal ebꞌ Israel jix bꞌetecꞌ Jesús low bꞌey sna jun yaaw Fariseo. Cꞌuxan ey pax wanxa ebꞌ yet Fariseoal chi majon yilaꞌ.
Ey jun winaj jix mala yu jun yaꞌbꞌil, eyecꞌ naj sattaj Jesús tituꞌ.
Jix yalon Jesús tet ebꞌ cuywam yin sley Moisés tuꞌ, cꞌal tet ebꞌ Fariseo jaxca tiꞌ: —¿Ey mi sleyal chi kakꞌ waꞌxoj scꞌul junoj yaꞌey yet scꞌual xewilal, ma cꞌamaj? ẍi Jesús tet ebꞌ.
Tzꞌin xacꞌal ẍi ebꞌ. Jix oc mitxꞌan Jesús yin naj yaꞌey tuꞌ. Jix yakꞌon can waꞌxoj scꞌul naj. Jix yalon tet naj tol chi paxtoj naj.
Jix cꞌal lawi jun tuꞌ, jix yalon tet ebꞌ Fariseo tuꞌ jaxca tiꞌ: —Kꞌinaloj ta ey junoj je bꞌuru, ma junoj je wacax chi too yul junoj jolan. Caxcꞌal scꞌual xewilal, ¿tumi cꞌam chi too je yiꞌatej yin eymanil? ẍi Jesús tet ebꞌ.
Caw ma xa naꞌcha spajtzen niꞌoj ebꞌ tet Jesús.
Jaꞌ yet jix yilon Jesús, tzet jix yute sbꞌa ebꞌ awtebꞌil low yetoj bꞌey jun loꞌo tuꞌ, tzet utbꞌil tol jaꞌ bꞌey chi ey chotan ebꞌ mimej winaj, jatuꞌ chi ey chotan ebꞌ. Yuxan jix yal tet ebꞌ jaxca tiꞌ:
—Ta ey bꞌey chex awtele bꞌey junoj kꞌin nupil, manche jex ey chotan bꞌey chi ey chotan ebꞌ mimej winaj. Tala cꞌuxan ey junojxa awtebꞌil yel miman yeloc apnoj je yintaj chi apni.
Jaxa tala yalon naj chex awten tuꞌ ey jex jaxca tiꞌ: “Elan yul jun ẍila tiꞌ, catuꞌ cha wakꞌon tet naj tiꞌ,” ẍi tala ey jex. Caw che yakꞌ je qꞌuixwiloj. Yuxan, sowalil jaꞌ xol ebꞌ cꞌam niꞌoj yeloc apnoj chex apni.
Jaꞌ yet chex awtele tuꞌ xin, yel watxꞌ jaꞌ xol ebꞌ cꞌam yeloc apnoj chex apni chotanoj, yet watxꞌ jaꞌ yet chi julecꞌ naj chex awten tuꞌ, chi yal ey jex jaxca tiꞌ: “Jaach wamigo, asiꞌ eyan chotan bꞌey chi ey chotan ebꞌ mimej winaj tuꞌ,” ẍi ojabꞌ ey jex. Jaxca tuꞌ xin, caw miman je yeloc apnoj yul sat ebꞌ eyoc je yetoj yin meẍa tuꞌ.
Yal cꞌal mac chi yiꞌa can sbꞌa, oj iꞌle eyoj, cꞌamxa niꞌoj yeloc apnoj ebꞌ yet tuꞌ. Jal pax ebꞌ chi yiꞌey sbꞌa, jaꞌ ebꞌ oj iꞌle a can, jaꞌton ebꞌ miman oj yun yeloc apnoj, ẍi Jesús.
Catuꞌ jix yalon Jesús tet naj chi awten tuꞌ jaxca tiꞌ: —Jaꞌ yet cha waꞌnen mimanoj loꞌbꞌe, manche ja wawte ebꞌ ja wamigo. Manche ja wawte pax ja mam, cꞌal ja wuẍtaj, ebꞌ ja wican, yetoj ebꞌ ja vecino bꞌeom. Yutol jaꞌ ebꞌ tuꞌ, oj jaach yawte pax ebꞌ low yetoj. Jaxa ja chaꞌon pax sqꞌuexel ja wet tuꞌ.
Jaꞌ yet cha chaꞌon junoj ja kꞌin, asan ebꞌ mebꞌa cha wawte low ja wetoj, ebꞌ man tzꞌajanoj smimanil, jaxca ebꞌ coxoꞌ, cꞌal ebꞌ cꞌam chi skeꞌ yilwi.
Ta queytuꞌ oj ja wute jaxca tuꞌ, caw watxꞌ ja wet chi yal tuꞌ, yutol jaꞌ ebꞌ tuꞌ, cꞌam niꞌoj sqꞌuexel oj skeꞌ yakꞌon ebꞌ ey jaach. Jaxa yet oj pitzcꞌu a ebꞌ watxꞌ sbꞌeybꞌal, jaꞌ yet tuꞌ oj ja chaꞌ spaj ja wet tuꞌ, ẍi Jesús tet naj.
Jaꞌ yet jix yabꞌen jun naj eyoc yin teꞌ meẍa tuꞌ wan tuꞌ, jix yalon naj tet Jesús jaxca tiꞌ: —Caw watxꞌ yet ebꞌ oj loꞌon pan bꞌey eyoc Dios yin Yaawiloj, ẍi naj tet Jesús.
Jix yalon Jesús junxa kꞌane tiꞌ: —Jaꞌ junel, ey jun winaj ecꞌal ánima jix bꞌet yawtetej low yetoj.
Jaꞌ yet jix aapnoj stiempoal yoc jun loꞌo tuꞌ, jix ẍejontoj jun smooso stoo yalon tet ebꞌ awtebꞌil yu tuꞌ jaxca tiꞌ: “Titanwej, jix apni stiempoal yoc loꞌo, jix waꞌxi,” ẍi naj mooso tet ebꞌ.
Junjun cꞌal pax ebꞌ, jix yal ebꞌ tol ma skeꞌ stoo ebꞌ. Jix yalon naj bꞌabꞌel jaxca tiꞌ: “Tol ey jun jin txꞌotxꞌ tol to jix jin manaꞌ sowalil chi too wilaꞌ. Cha wakꞌ mimancꞌulal win an, man oj jin toj an,” ẍi naj.
Jix yalon junxa jaxca tiꞌ: “Tol ey joebꞌ moan jin mulnawom wacax jix jin manaꞌ. Sowalil oj toj wakꞌ porobꞌal ebꞌ tzet utbꞌil smulna ebꞌ. Cha wakꞌ mimancꞌulal win an,” ẍi naj.
Jix yalon pax junxa jaxca tiꞌ: “Tol to jix oc wetbꞌi an. Yuxan ma skeꞌ jin toi,” ẍi naj.
Jaꞌ yet jix jul naj mooso tuꞌ, jix yalon naj tzet cꞌal jix yute takꞌwoj sbꞌa masanil ebꞌ tet. Yuxan caw jix tit sjowal naj patrón tuꞌ. Jix yalon naj tet jun smooso tuꞌ jaxca tiꞌ: “Asiꞌ eyman yul-laj calle, cꞌal yul-laj sbꞌeal jun conobꞌ tiꞌ. Cha wiꞌtej ebꞌ mebꞌa, ebꞌ man tzꞌajanoj smimanil, ebꞌ coxoꞌ, cꞌal ebꞌ cꞌam chi skeꞌ yilwi,” ẍi naj tet smooso tuꞌ.
Jix lawi sbꞌetecꞌ jun mooso tuꞌ, jix yalon tet spatrón tuꞌ jaxca tiꞌ: “Jix bꞌet wiꞌ ebꞌ jix ja wal tuꞌ, colan to pax cꞌal,” ẍi smooso naj tuꞌ tet.
Jix yalon naj patrón tuꞌ tet naj jaxca tiꞌ junelxa: “Jaꞌ tinaniꞌ, asiꞌ bꞌey wanojxa calle stiꞌlaj conobꞌ, cꞌal bꞌey wanojxa bꞌe tituꞌ. Chach too ja walon tet ebꞌ ánima sowalil chi tit ebꞌ, yet watxꞌ oj no jin na tiꞌ yu ebꞌ.
Chi wal ey jaach, cꞌam junoj ebꞌ bꞌabꞌel awtebꞌil wu tuꞌ an, oj skeꞌ slow bꞌey jun miman loꞌbꞌe tiꞌ,” ẍi naj patrón, ẍi Jesús.
Jaꞌ yet junel, ecꞌal ánima jix oc tzajan yintaj Jesús. Yuxan jix meltzotoj jacan yin ebꞌ, catuꞌ jix yalon tet ebꞌ jaxca tiꞌ:
—Ta ey mac chi yoche chi oc cuywoj wintaj an, ta yel miman yeloc apnoj smam xutx wintaj snaꞌoni, ma yetbꞌi, ma yuninal, yuẍtaj, yanabꞌ, ma skꞌinal, ta queytuꞌ snaꞌon jaxca tuꞌ, tol yel miman yeloc apnoj wan tiꞌ wintaj an. Ma skeꞌ yecꞌ cꞌal cuywoj wintaj an.
Jaꞌ ebꞌ cꞌam chi yal scꞌul chi yil syaꞌilal jin yaꞌiloj an, ebꞌ man bꞌejan oj scꞌul yoc yin culus jin yaꞌiloj an, ma skeꞌ yecꞌ cꞌal cuywoj ebꞌ wintaj an.
Kꞌinaloj ey junoj jex che yoche che waꞌne junoj je na mimantaj che yoche che yute. Jaꞌ yet cꞌamto che mitxꞌoc je waꞌneni, ¿tumi taꞌ cꞌam che yiꞌ je cuenta yin sbꞌabꞌelal jantaj tumin chi lawi yin, catuꞌ che yiloni ta chi yabꞌ je tumin yu swaꞌxi jun na tuꞌ?
Ta cꞌam che yiꞌ je cuenta sbꞌabꞌelal, asanne mi yich chi ey canoj, catuꞌ chi lawi je tumin je yu. Jaꞌ ebꞌ chi iloni tol cꞌam chi lawi je yu, chex tzeele yu ebꞌ.
Chi yalon ebꞌ je yin jaxca tiꞌ: “Jaꞌ jun winaj tiꞌ, jix tzꞌaj ẍaꞌoc swaꞌnen jun na tiꞌ, ma pax waꞌxoj yu,” ẍi ebꞌ.
¿Kꞌinaloj ey junoj rey, chi too yakꞌle jowal yetoj junojxa yet reyal, ta asan pax chꞌan junoj 10,000 soldado chi yiꞌtoj yetoj. Jal junxa tuꞌ, ey pax junoj 20,000 ebꞌ iꞌbꞌil oc yu. Jaꞌ yet cꞌamto chi too jun txenne yet tuꞌ, tumi taꞌ cꞌam chi cam snaꞌon sicꞌlebꞌil ta oj yakꞌ ganar yetoj ebꞌ soldado chi yiꞌtoj tuꞌ?
Ta cꞌam chi yakꞌ ganar chi yabꞌe, chi yatoj ẍejabꞌ bꞌey junxa rey tuꞌ yet naat to ey. Tol chi skꞌanle tzet utbꞌil chi yun stan jun jowal tuꞌ.
Yetoj pax oj, yal cꞌal mactxequel jex cꞌam chi yal je cꞌul che bꞌejcan masanil tzettaj yetal ey, ey jex, ma skeꞌ je yecꞌ cꞌal cuywoj wintaj an, ẍi Jesús.
Jaꞌ atzꞌam watxꞌ, ey yopiso. Kꞌinaloj ta chi qꞌueya scꞌachiꞌal atzꞌam tuꞌ, ¿tzet to oj yun scꞌachiꞌbꞌi pax aoj?
Cꞌamxa yopiso. Caxcꞌal chi ale ey sat txꞌotxꞌ, caxcꞌal chi too scꞌaliloj abono, tutun cꞌamxa yopiso. Tuxa cꞌal chi kꞌojle eloj. Jaꞌ wan jix je yabꞌ tiꞌ, naꞌwejtej sicꞌlebꞌil, yutol jaex tiꞌ, laan jex jaxca atzꞌam, ẍi Jesús tet ebꞌ.