Manxa jantajoj tzalacꞌulal yet chi yalon ebꞌ jaxca tiꞌ: ¡Toonwej bꞌey scalubꞌal Jehová! ẍi ebꞌ.
Jaꞌ tinaniꞌ, ey jon xa ecꞌ bꞌey yul conobꞌ Jerusalén tiꞌ.
Jaꞌ conobꞌ Jerusalén, caw watxꞌ scawxi, junne conobꞌal yeocoj, jaꞌton bꞌey oj syambꞌa sbꞌa masanil ebꞌ ánima.
Jaꞌ bꞌey jun conobꞌ tiꞌ oj jul ebꞌ sconobꞌ Jehová, yet watxꞌ chi bꞌitnele sbꞌi Naj yu ebꞌ, jaxca jix yun yalon can tet ebꞌ kichmam.
Jaꞌ bꞌey jun conobꞌ tiꞌ ey sdespachoal bꞌey chi naꞌle oc yin ebꞌ ánima yu ebꞌ yicꞌaal naj rey David yin sjichanil.
Alwej yin masanil je cꞌul jaxca tiꞌ: Ey ojabꞌ watxꞌcꞌulal bꞌey Jerusalén; watxꞌcꞌulal ojabꞌ ey ebꞌ chi camcꞌulnen jun conobꞌ tiꞌ.
¡Ey ojabꞌ watxꞌcꞌulal yin smuroal cꞌal bꞌey palacio bꞌey eyoctoj naj rey! je chi.
Yu swatxꞌiloj ebꞌ wican cꞌal ebꞌ wet conobꞌ yuxan oj wal jaxca tiꞌ: Ey ojabꞌ watxꞌcꞌulal yin jun conobꞌ tiꞌ, jin chi.
Yu jin camcꞌulal yin scalubꞌal Jehová cu Diosal, yuxan oj wakꞌ wip jin seyon yoc can Jerusalén yin swatxꞌil.