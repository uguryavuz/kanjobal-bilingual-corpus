Jaꞌ jun ẍejabꞌ Dios chi yij Azarías scꞌaal Obed, jix oc Yespíritu Dios yin,
yuxan jix eltoj chaꞌle apnoj naj Asá yu naj, jix yalon tet jaxca tiꞌ: Jaach Asá, abꞌ tzet oj wal ey jaach, cꞌal masanil jex wet conobꞌ a Judá, cꞌal jex yicꞌaal Benjamín: Jaꞌton Jehová eyoc je yetoj, ta tol cꞌam cꞌal che yiꞌel je bꞌa yintaj Naj. Ta asan tet Naj chex txali, yel oj takꞌwoj cꞌal Naj ey jex, ta tol oj je yintajne can pax el tzet chi yalaꞌ, oj jex bꞌejle cꞌal pax can yu.
Jaꞌ cu conobꞌ tiꞌ yet yalantoj, mimanxa tiempo tol manxa eyoj oc Dios ketoj, cꞌamxa ebꞌ yakꞌomal xaambꞌal chi cuywa cu xol, cꞌamxa cuybꞌanile chi al-le ey jon.
Jaxa yet jix jul syaꞌilal kibꞌan, catuꞌ jix kaon oc cu bꞌa yul skꞌabꞌ Jehová cu Diosal, catuꞌ jix cu col-le el yu Naj.
Jaꞌ yet cꞌamto chi kaoc cu bꞌa yul skꞌabꞌ Jehová yet jun tiempoal tuꞌ, cꞌamxa xacꞌal tzalacꞌulal yecꞌ junoj mactxequel chi ecꞌabꞌi, cꞌamxa chi txeclo a junoj ey yopiso xol masanil cu nación.
Ey ebꞌ ánima jix yakꞌ qꞌueyle el sbꞌa, ey cꞌal pax wan nación, cꞌal wan conobꞌ jix qꞌueyle el yu wanxa conobꞌ, yutol jaꞌ Dios jix akꞌon somcha scꞌul ebꞌ yu mimej syaꞌilal.
Jal jex jaex tiꞌ xin, tecꞌan cꞌal che yute je bꞌa, cꞌam ojabꞌ che yakꞌ caabꞌcꞌulal, yutol jaꞌ Jehová oj pajtzen je mulnail tiꞌ, ẍi Azarías tet ebꞌ.
Jaꞌ yet jix yabꞌen naj rey Asá jun kꞌane jix yal jun ẍejabꞌ Dios tuꞌ, jix yiꞌon wal yip naj yin yopiso. Queytuꞌ jix yun yiꞌon el masanil wan echele ey bꞌey yul yet Judá, cꞌal yul yet Benjamín, yetoj cꞌal bꞌey yul-laj wan conobꞌ jix yiꞌcan ecꞌ bꞌey txꞌotxꞌ tzalquiltaj ey yul yet Efraín, catuꞌ jix scaꞌ waꞌne a jun yet xaambꞌal ey sattaj eltoj stiꞌ stemplo Jehová.
Jix lawi tuꞌ xin, jix syambꞌa oc masanil ebꞌ yet Judá, cꞌal ebꞌ yet Benjamín, yetoj cꞌal wanxa ebꞌ titnaj bꞌey yul yet Efraín, Manasés, cꞌal Simeón, ebꞌ tol jix apni oc caan xol ebꞌ, yutol ecꞌal ebꞌ Israel jix ecꞌtej yetoj naj Asá, yutol jix yil ebꞌ tol jaꞌ Jehová Dios eyoc yetoj ebꞌ.
Jaꞌ yet yox xꞌaaw, yet 15 abꞌil xa yoc naj Asá yin reyal, jix syambꞌan oc sbꞌa ebꞌ bꞌey Jerusalén.
Jaꞌ yet jun cꞌual tuꞌ, jix yakꞌon xaambꞌal ebꞌ tet Jehová. Ey 700 noꞌ wacax, cꞌal 7,000 noꞌ meꞌ jix yakꞌ yin xaambꞌaloj ebꞌ, jaꞌton noꞌ jix yiꞌcan ecꞌ ebꞌ tet wan scajat ebꞌ.
Jaꞌ yet tuꞌ, jix yakꞌ can stiꞌ ebꞌ tol asanne Jehová sDiosal yetoj smam icham ebꞌ, jaꞌ oj yakꞌ servil ebꞌ yetoj masanil scꞌul.
Jix yakꞌon cꞌal pax stiꞌ ebꞌ, ta tol ey mactxequel tol manaj Jehová Dios chi yakꞌ servil ebꞌ, caxcꞌal icham ánima ma unin, winaj ma ix, jaꞌ wan tuꞌ sowalil chi kꞌojchꞌennele camoj.
Jix el yaw ebꞌ yin tzalacꞌulal yet jix yakꞌon can stiꞌ ebꞌ sattaj Jehová, jix xuon trompeta ebꞌ, yetoj noꞌ yucꞌaꞌ meꞌ.
Masanil ebꞌ ey yul yet Judá, jix tzala ebꞌ sicꞌlebꞌil yu bꞌey jix yakꞌ can stiꞌ ebꞌ tuꞌ yetoj masanil scꞌul, catuꞌ jix el wal yin scꞌul ebꞌ yakꞌon servil Jehová. Yu tuꞌ xin, jix xꞌox scolwal Naj tet ebꞌ, queytuꞌ jix yun yoc watxꞌcꞌulal xol ebꞌ yetoj masanil nación caan scawilal ebꞌ tuꞌ.
Yetoj cꞌal pax oj, jix iꞌle el yopiso ix Maacá yu naj Asá tuꞌ, jaꞌton ix xutx ixnam naj, yutol jaꞌ jix akꞌon waꞌxoj jun yechel Aserá. Kocꞌ xacꞌal jix yun smakꞌon spoꞌo jun echele tuꞌ naj Asá, jix yakꞌon tzꞌaꞌ bꞌey stiꞌ jaꞌ jaꞌ chi yij Cedrón.
Caxcꞌal ma yiꞌel naj wan yet eyilal wanebꞌil a bꞌey wan wonan bꞌey Israel, jaꞌ naj Asá jijem cꞌal jix yute sbꞌa tet Jehová.
Jix yaon octoj masanil chꞌen oro cꞌal chꞌen plata yul templo, jaꞌton chꞌen akꞌbꞌil tet Jehová cꞌal chꞌen jix yakꞌ cꞌal pax smam.
Cꞌam cꞌal jowal jix oqui, masantaꞌcꞌal yet 35 abꞌil xa yoc naj Asá yin reyal.