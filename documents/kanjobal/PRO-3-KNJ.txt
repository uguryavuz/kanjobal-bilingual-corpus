Jaach wuninal, cꞌam ojabꞌ chi too qꞌueycꞌulal wan cuybꞌanile tiꞌ ja wu, cꞌubꞌa jin chejbꞌanil yin ja naꞌbꞌal,
yet watxꞌ oj naatbꞌoj ja kꞌinal; catuꞌ tzalacꞌulal cꞌal oj jaach caey ecꞌoj.
Cꞌam ojabꞌ cha bꞌejcan ja bꞌeybꞌalnen camcꞌulal cꞌal sjichanil, naꞌan ojabꞌ cꞌal ja wu, ey ojabꞌ cꞌal ecꞌ yin ja naꞌbꞌal jaxca cꞌal yeoc chꞌen yu ix ix yin snukꞌ.
Ta jaxca tuꞌ oj ja wute ja bꞌeybꞌal, caw watxꞌ jaach yul sat Dios, cꞌal yul sat ebꞌ ja wet animail.
Aoc ja naꞌbꞌal yin Jehová yin masanil ja cꞌul; cꞌam ojabꞌ cha waoc ja jelanil yipoj ja cꞌul.
Naꞌcꞌaltej Jehová yin masanil tzet cha wunne, jaꞌ Naj oj jaach iꞌontoj yin watxꞌ bꞌeybꞌale.
Cꞌam ojabꞌ cha naꞌ tol jelan jaach yul ja wet; ey ojabꞌ yeloc apnoj Jehová yul ja sat, catuꞌ cha poꞌon el ja bꞌa xol spenail.
Ta jaxca tuꞌ oj ja wute ja bꞌeybꞌal, jaꞌ Jehová oj akꞌon ja cawil, catuꞌ ey cꞌal yip ja mimanil.
Akꞌ yofrendail masanil tzet ey yul ja kꞌabꞌ, yu ja wiꞌon a can sbꞌi Jehová, cha wakꞌon yofrendail ja bꞌabꞌel sat awo.
Ta jaxca tuꞌ oj ja wunne, caw oj no ja cꞌunaꞌ yu sat ja wawo, ey cꞌal ja loꞌbꞌe ey cꞌal pax tzet oj ja wucꞌ yin masanil tiempo.
Jaach wuninal, cꞌam ojabꞌ cha wintajne el stenchebꞌal Jehová, cꞌam ojabꞌ cha wakꞌ caabꞌcꞌulal yet chach yakꞌon cuenta.
Yutol jaꞌ ebꞌ camcꞌulnebꞌil yu Jehová, chi akꞌle cuenta ebꞌ yu jaxca chi yun yakꞌon cuenta yuninal junoj mame, yutol chi tzala yetoj yuninal.
Caw tzalacꞌulal yet mactxequel chi yiꞌ sjelanil, yutol caw ey snaꞌbꞌal chi elocoj.
Yel xacꞌal watxꞌ jun jelanil tuꞌ yintaj chꞌen plata, ecꞌbꞌanxa swatxꞌil yintaj chꞌen oro.
Jaꞌ jelanil tuꞌ, yel xacꞌal ecꞌbꞌan swatxꞌil yintaj chꞌen chꞌen chi oc yelawiloj chꞌen kolkꞌabꞌe. Cꞌam cꞌaltaꞌ bꞌakꞌin chi skeꞌ cu laanbꞌane jun jelanil tuꞌ yetoj wanojxa tzetyetal caw ochebꞌil.
Yu jelanil chi naatbꞌi cu kꞌinal, chi cu oc bꞌeomal yu, catuꞌ chi cu bꞌinale cꞌal pax ecꞌ yu.
Ta tol chi cu bꞌeybꞌalne jelanil, caw tzalacꞌulal cꞌal chi ecꞌ tiempo ku, cꞌam cꞌal tzet chi cu naꞌ.
Ta tol chi cu bꞌeybꞌalne jelanil, caw ey cꞌal cu kꞌinal, caw tzalacꞌulal ket ta chi cu cꞌubꞌa jun jelanil tuꞌ yin cu naꞌbꞌal.
Jaꞌ yetoj sjelanil Jehová, jix swaꞌne satcan, cꞌal txꞌotxꞌ txꞌotxꞌ tiꞌ.
Yu sjelanil tuꞌ yuxan chi aol jaꞌ snukꞌ jaꞌ, catuꞌ chi tit nabꞌ xol asun, catuꞌ jix poꞌole can el jaꞌ mar yu.
Jaach wuninal, cꞌam ojabꞌ chi too qꞌueycꞌulal jelanil cꞌal watxꞌ naꞌbꞌale ja wu; cꞌam ojabꞌ cha wiꞌel ja sat yin.
Queyton tuꞌ oj yun snaatbꞌoj ja kꞌinal yul yibꞌankꞌinal tiꞌ, catuꞌ watxꞌ oj jaach eloc sattaj ebꞌ ja wet animail, jaxca wal swatxꞌil yili chꞌen ue eyoc yin snukꞌ ix ix.
Yin cꞌal tzalacꞌulal oj yun ja wecꞌabꞌi, cꞌam cꞌal tzet oj jaach ionoj.
Jaꞌ yet oj jaach xewoj, cꞌam cꞌal bꞌey oj jaach xiwoj, yin cꞌal tzalacꞌulal oj jaach weyoj.
Cꞌam cꞌal bꞌey oj jaach xiwoj, caxcꞌal mi cha naꞌ ta ey tzet chi jul ja wibꞌan, jaxca chi yun sjul yibꞌan ebꞌ pena sbꞌeybꞌal.
Yutol cha waoc Jehová yipoj ja cꞌul, yuxan man oj jaach eyqꞌuey yul junoj yaal.
Bꞌejan ojabꞌ ja cꞌul ja colwa tet mactxequel chi skꞌan ja colwal, ta tol chi skeꞌ ja colwa yetoj tinaniꞌ.
Ta chi skeꞌ ja colwa tinaniꞌ, cꞌam ojabꞌ cha walaꞌ tol jato yet yecal chach colwa yetoj.
Cꞌam ojabꞌ chach jowi oc yin masanil ja wet animail cꞌal ebꞌ caan ja cawilal, yutol cꞌam chi yakꞌ caabꞌcꞌulal ebꞌ ja win.
Cꞌam ojabꞌ cha wakꞌ jowal yetoj junoj mactxequel, ta tol cꞌam tzet chach yute ebꞌ.
Cꞌam ojabꞌ cha woche oc bꞌeomal jaxca chi yute sbꞌa ebꞌ cꞌam chi okꞌ scꞌul yin yet animail, cꞌam ojabꞌ chach oc tzajan yintaj sbꞌeybꞌal ebꞌ.
Yutol cꞌam chi ẍaꞌ scꞌul Jehová ebꞌ pena snaꞌbꞌal; jal pax ebꞌ watxꞌ sbꞌeybꞌal xin, caw chi tzala yetoj ebꞌ.
Jaꞌ Jehová chi aontej syaꞌtajilal yibꞌan stzetyetal ebꞌ penawom; jal pax ebꞌ watxꞌ sbꞌeybꞌal xin, chi yakꞌ syaaxilal yibꞌan tzet ey yul skꞌabꞌ ebꞌ.
Caw chi tit sjowal scꞌul Jehová yin ebꞌ bꞌuchwawom; jal pax ebꞌ yeynajil chi yute sbꞌa, caw ey scamcꞌulal yin ebꞌ.
Jaꞌ ebꞌ chi bꞌeybꞌalne jelanil, caw oj iꞌle a can ebꞌ, jal pax ebꞌ pena snaꞌbꞌal xin, oj el sqꞌuixwil ebꞌ.