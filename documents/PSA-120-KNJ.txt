Jaꞌ yet ey jin oc yin bꞌiscꞌulal, jix wawte Jehová, jix takꞌwi Naj ey jin.
Jaach jin Diosal, col jin el tet ebꞌ chi alon lekꞌtiꞌal kꞌane win, cꞌal tet ebꞌ chi naꞌon a kꞌane win.
Jex naꞌom a kꞌane ¿Tzet che naꞌ? ¿Tumi man oj yatej junoj miman syaꞌilal Dios je yibꞌan?
Jaꞌ tzet oj jul je yibꞌan, jaꞌton julbꞌal tol eel xaam yet ebꞌ akꞌom jowal, cꞌal stzakꞌakꞌil teꞌ cuux tol cajxeinaj yeoc skꞌakꞌal.
Okꞌbꞌal jin cꞌul, ecꞌabꞌwom ánima jix yun wecꞌ jayebꞌoj cꞌu yul yet txꞌotxꞌ Mésec, tol jix jin ecꞌ xol ebꞌ caan bꞌey txꞌotxꞌ Quedar.
Caw chin cꞌuumbꞌi yet ey jin ecꞌ xol ebꞌ ánima jowal cꞌal chi yunne.
Jaꞌ yet chi walon el skꞌaneal yet watxꞌcꞌulal xol ebꞌ, jaꞌ jowal chi yoche ebꞌ chi yunne.