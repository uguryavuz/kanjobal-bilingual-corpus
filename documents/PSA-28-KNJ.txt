Jaach Jehová jin Diosal, asan ey jaach oj wal jin bꞌa, jaxca tol jin nachꞌen jaach, cꞌam ojabꞌ chach el txꞌuman ey jin. Ta cꞌam chach colwa wetoj, oj mi jin tojcan bꞌey smujbꞌanil ebꞌ camnaj.
Jaach jin Diosal, chi yoche jin cꞌul cha wabꞌ jin txa yet chi walon jin bꞌa ey jaach; chin kꞌan ja colwal yet chi wiꞌon a jin kꞌabꞌ jin txali bꞌey snail ja kꞌane.
Cꞌam ojabꞌ cha waoc syaꞌilal win yetoj ebꞌ penawom, caxcꞌal mi watxꞌ chi yute kꞌanabꞌ sbꞌa ebꞌ, jal yin snaꞌbꞌal ebꞌ, asanne spenail chi snaꞌ ebꞌ.
Akꞌ spaj tet ebꞌ, jatacꞌalaꞌ tzet chi el sbꞌeybꞌalne junjun ebꞌ; queyton wal tuꞌ chi yun ja waon oc syaꞌilal ebꞌ.
Masanil tzet waꞌnebꞌil ja wu, cꞌam niꞌoj yeloc apnoj yul sat ebꞌ penawom. Jaꞌ ebꞌ tuꞌ smoo cha qꞌueycan eloj, yet watxꞌ cꞌamxa bꞌakꞌin chi bꞌinale ecꞌ ebꞌ.
Al-le ojabꞌ watxꞌ kꞌane tet Jehová, yutol jix yabꞌ tzet jix wal yin jin txa.
Jaꞌ Jehová, wipomal, jaꞌ yin chin col jin bꞌa jaxca junoj chꞌen nachꞌen chi oc weneloj. Jaꞌ Jehová chi waoc yipoj jin cꞌul, chi oc cꞌal wetoj; yuxan caw chi tzala jin cꞌul. Oj jin bꞌitnoj tet. Oj walon yu diosalil tet.
Jaꞌ Jehová chi colwa yetoj ebꞌ sconobꞌ; jaꞌ eyoc yipomaloj ebꞌ, catuꞌ chi colwa cꞌal pax wetoj jain sreyal ebꞌ tol sicꞌbꞌil jin el yu.
Jaach Jehová jin Diosal, colcan el ebꞌ ja conobꞌ tiꞌ; akꞌ ja watxꞌcꞌulal yibꞌan ebꞌ yutol ja wet cꞌaltaꞌ ebꞌ; teyne cꞌal ebꞌ yin tobꞌalkꞌinal.