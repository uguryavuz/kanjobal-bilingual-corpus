Jaꞌ tinaniꞌ xin, jain ton Pablo jin an. Ẍejabꞌ Naj Jesucristo jin an, yutol jaxca tiꞌ jix el yin scꞌul Dios. Yakꞌnaj can stiꞌ Dios tuꞌ, tol oj yakꞌ cu kꞌinal tol ey cꞌal yin tobꞌalkꞌinal, yutol junxane keoc yetoj Cristo Jesús.
Jaach Timoteo, tol chi watoj jun jin carta tiꞌ ey jaach an. Caw ey jin camcꞌulal ja win, jaxca tol jin cꞌaal jaach an. Chi ojabꞌ xꞌox swatxꞌcꞌulal cu Mam Dios yetoj Naj Kaawil Jesucristo ey jaach, catuꞌ chi ojabꞌ okꞌ scꞌul ja win. Ey ojabꞌ pax watxꞌcꞌulal snan je xol tituꞌ.
Chin txali cꞌualil cꞌal akꞌbꞌalil an. Jaꞌ yet chin txali junjun el, chi wal yu diosalil tet Dios ja wu an. Caw tool chi wute jin naꞌbꞌal yin wakꞌon servil Dios tuꞌ, jaxca jix yun yakꞌon servil ebꞌ wichmam.
Chin naꞌtej yet chach okꞌi, yet jix jaach can wu an. Caw chi woche chi wiloc ja win junelxa, yet watxꞌ chi a can jin tzalacꞌulal.
Wotaj an, tol yelcꞌulal caw cha waoc Naj Kaawil yin ja cꞌul. Jaꞌ ja txutx ixnam Loida, bꞌabꞌel yanaj oc scꞌul yin, catuꞌ jix yun pax ja txutx Eunice. Wotaj tol jaxca ton yaon oc scꞌul ebꞌ yin Naj Kaawil tuꞌ, queytuꞌ cha wute ja waon pax oc ja cꞌul yin Naj, jaach tiꞌ.
Yuxan chi waltoj ey jaach tinaniꞌ an, tol cha wakꞌ ja wip ja wilon ja wopiso jix yaoc Dios ja wibꞌan yet jix jin bꞌatxbꞌan atoj jin kꞌabꞌ yibꞌan ja jolom.
Jaꞌ Dios, manaj xiwcꞌulalil jix yakꞌ ey jon. Tol jaꞌcaw yipalil jix yakꞌa, yet watxꞌ tecꞌan kei. Jix yakꞌ ey jon tol chi cu camcꞌulne cu bꞌa. Catuꞌ jix yakꞌon pax ey jon tol chi kakꞌ cuenta cu bꞌa yul ket.
Yuxan, manche jaach qꞌuixwi ja walon el skꞌaneal Naj Kaawil. Yetoj pax oj, manche jaach qꞌuixwi, yutol preso we yu wakꞌon servil Naj Kaawil. Manche jaach xiw ja wilon syaꞌilal yu skꞌaneal yet colbꞌanile, yutol lalan yakꞌon yipalil Dios ey jaach wetoj an.
Colbꞌil jon el yu Dios, catuꞌ awtebꞌil jon pax el yu, yu koc yetoj. Man yu oj niꞌoj tzet watxꞌ jix el kuneni, yuxan jix cu colchai, yu cꞌal tol jaxca tiꞌ jix el yin scꞌul Dios chi yun can eloj, cꞌal yu scamcꞌulal kin yutol junxane keoc yetoj Cristo Jesús. Eyxa cꞌaltaꞌ scamcꞌulal Dios tuꞌ kin yet cꞌamto chi waꞌxi yul yibꞌankꞌinal tiꞌ.
Jato yet jix jul cu Colomal Jesucristo, jato yet tuꞌ jix txeclo el swatxꞌcꞌulal Dios kin. Jaꞌ Jesucristo tuꞌ, jix akꞌon lawoj el yipal camich. Jaꞌ skꞌaneal yet colbꞌanile jix txeclonen eloj, tol jaꞌ Naj chi akꞌon cu kꞌinal tol ey cꞌal yin tobꞌalkꞌinal.
Jix yakꞌ Dios wopiso walon el skꞌaneal yet colbꞌanile an. Catuꞌ jix jin yaon oc ẍejabꞌoj Jesucristo, yu chin ecꞌ cuywa xol ebꞌ man Israeloj.
Yu jun tuꞌ, yuxan chi wil wan syaꞌilal chi jul wibꞌan tiꞌ an. Cꞌam cꞌal niꞌoj chin qꞌuixwi, yutol caw wotaj mac eyoc yipoj jin cꞌul. Wotaj, tol jaꞌ tzet chi wakꞌ scꞌubꞌa Dios, ey yipal Naj scꞌubꞌani, masantaꞌcꞌal chi jul jun scꞌual tuꞌ.
Jaꞌ wan cuybꞌanile akꞌbꞌil ey jaach wu an, caw yel scuybꞌanil Dios. Yuxan bꞌeybꞌalne wan cuybꞌanil tuꞌ. Jaꞌ tinaniꞌ, junxane keoc yetoj Cristo Jesús. Yu jun tuꞌ, yuxan caw cha waoc ja cꞌul yin Naj. Catuꞌ bꞌeybꞌalne yin camcꞌulalil.
Teyne wan cuybꞌanile jix ale oc yul ja kꞌabꞌ yu Dios yetoj scolwal Naj Santo Espíritu, Naj caan xa ecꞌ yin cu pixan junjun jon.
Ja wotajxa, tol bꞌejbꞌil jin xa can jin txꞌojli yu masanil ebꞌ creyente yul yet Asia. Jaꞌ jun naj Figelo, yetoj naj Hermógenes, yetoj masanil wanxa ebꞌ jix jin bꞌejoncanoj.
Caw chi yoche jin cꞌul chi okꞌ scꞌul Naj Kaawil yin ebꞌ sfamilia naj Onesíforo, yutol txꞌial el cꞌal jix jul naj yakꞌ smimanil jin cꞌul. Caxcꞌal preso weocoj, ma cꞌal qꞌuixwoj jin jul yiloni.
Jaꞌ yet jix jul naj bꞌey conobꞌ Roma tiꞌ, catuꞌ jix cꞌoli jin seyle ecꞌ yu, masantaꞌcꞌal jix jin ilcha yu.
Jaꞌ yet oj jul jun cꞌual tuꞌ, okꞌ ojabꞌ scꞌul Naj Kaawil yin naj Onesíforo tuꞌ. Ja wotaj jaach tiꞌ, tol caw miman tzetyetal jix yun ku bꞌey conobꞌ Éfeso bꞌey ey jaach ecꞌ tuꞌ.