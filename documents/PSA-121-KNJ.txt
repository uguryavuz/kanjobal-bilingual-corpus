Jaꞌ yet chi wilon atoj sjolomlaj txꞌotxꞌ mimej wonan, chi walon yin jin naꞌbꞌal jaxca tiꞌ: ¿Tzet watxꞌ chi wunne yet chin colon jin bꞌa? jin chi.
Jaꞌ yin Jehová chin col jin bꞌa, yutol jaꞌ Naj jix waꞌnen satcan, cꞌal txꞌotxꞌ txꞌotxꞌ tiꞌ.
Man oj yal scꞌul Jehová oj jaach telcꞌotoj, cꞌam bꞌey oj oc numna sweyan Naj chach teyneni.
Cꞌam bꞌakꞌin chi oc sweyan Naj chi cu teynen jaon Israel jon tiꞌ, yutol cꞌam chi weyi.
Jaꞌ Jehová chach teyneni, yutol eyecꞌ ja cꞌatan, jaꞌ Naj eyoc ja weneloj.
Man oj jaach tzꞌaꞌ yu skꞌakꞌal yajan cꞌu yet cꞌualil; tam wal oj jaach yetne yajan xꞌaaw yet akꞌbꞌalil.
Jaꞌ Jehová chach colon el tet masanil tzetyetal ey smey. Jaꞌ Naj chach colon el yul skꞌabꞌ camich.
Jaꞌ Jehová chach teynen yet chach eltoj, cꞌal yet chach meltzotej yul-laj bꞌe, tinaniꞌ cꞌal yin tobꞌalkꞌinal.