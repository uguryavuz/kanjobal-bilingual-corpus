Jix kꞌanabꞌ pax Jehová tet naj Moisés, jix yalon tet jaxca tiꞌ:
Jaꞌ xol jun bꞌulan ebꞌ yicꞌaal Judá chin sicꞌ can el Besalel, scꞌaal Urí, yitxiquin Hur.
Caan xa oc Wespíritu yin snaꞌbꞌal, yet watxꞌ ey sjelanil, cꞌal snaꞌbꞌal, yu swaꞌnen a yal cꞌal tzetyetal.
Ey snaꞌbꞌal yin swaꞌnen yechel jantaj mulnail oj ocoj, jaxca yin chꞌen oro, yin chꞌen plata cꞌal yin chꞌen bronce;
oj skeꞌ smulna oc yin wan chꞌen chꞌen watxꞌ yili, jacꞌalaꞌ yotaj pax chi swaꞌne ey teꞌ teꞌ, cꞌal yin jantaj mulnail.
Jaxa naj Oholiab, scꞌaal Ahisamac jix waoc yu scolwa oc yetoj, jaꞌton naj titnaj yin yicꞌaal naj Dan. Jaꞌ masanil ebꞌ jelan snaꞌbꞌal jix wakꞌcan jelanilal tet ebꞌ. Jaꞌ ebꞌ tuꞌ oj waꞌnen masanil tzetyetal jix wal can ey jaach:
Jaꞌton bꞌey snail jin calubꞌal, cꞌal bꞌey teꞌ Scaẍail Jin Wa Kꞌane, cꞌal smajil teꞌ caẍa bꞌey chi akꞌle tan spenail, yetoj cꞌal masanil mitxꞌkꞌabꞌe ey bꞌey jin calubꞌal,
yetoj teꞌ meẍa, cꞌal jantaj mitxꞌkꞌabꞌe, yetoj cꞌal jun sbꞌatxlubꞌal tzejtebꞌal tol oro cꞌal eloj, cꞌal smitxꞌkꞌabꞌil; yetoj pax bꞌey chi akꞌle xaambꞌal yetoj incienso,
cꞌal bꞌey chi tzꞌaꞌ xaambꞌal cꞌal smitxꞌkꞌabꞌil, yetoj pax jun miman palangana, yetoj cꞌal sbꞌatxlubꞌal yalan,
cꞌal an pichile tol chembꞌil, chi yal yeloc apnoj jaꞌton spichil naj Aarón tol miman yeloc apnoj; yetoj cꞌal yet ebꞌ scꞌaal, jaꞌton wan chi skꞌan ebꞌ yin yopiso,
yetoj aceite olivo chi kꞌanle yet chi oc can junoj mactxequel wetoj, cꞌal incienso tol caw sakꞌal chi kꞌanle bꞌey jin calubꞌal. Jaꞌ wan tuꞌ, sowalil chi swaꞌne ebꞌ jaxca jix yun walon ey jaach, ẍi Jehová tet naj Moisés.
Jix yalon pax Jehová tet naj Moisés:
Al tet masanil ebꞌ ja wet Israelal tol sowalil chi sjije scꞌual xewilal ebꞌ, yutol jaꞌ yet jun cꞌu tuꞌ wet chi yun can ocoj. Jaꞌ jun tuꞌ xꞌoxbꞌanil jin wa kꞌane je yetoj, yet watxꞌ che yotajne eloj tol jain jix jex jin sicꞌ can oc wetoj.
Jaꞌ jun scꞌual xewilal tuꞌ, miman ojabꞌ yeloc apnoj yul je sat, sowalil che jije. Jaꞌ mac cꞌam chi jijen jun cꞌual tuꞌ, sowalil chi cami, yetoj cꞌal pax oj, ta ey mac chi mulna yet jun cꞌual tuꞌ, tol chi cami.
Asan yin wajebꞌ cꞌu chex mulnai; jaxa yet sjuj cꞌual xin, chex xewi, yutol wet yeoc jun cꞌu tuꞌ. Yal cꞌal mac chi mulna yet scꞌual xewilal, tol chi cami.
Yu tuꞌ xin, sowalil che jije jun scꞌual xewilal tuꞌ je masanil, yutol jaꞌ jun tuꞌ, xꞌoxbꞌanil jin wa kꞌane je yetoj yin junelne.
Junelne chi can jun txꞌoxbꞌanile tiꞌ je xol jaex Israel jex tiꞌ, ẍi Dios. Yutol yin wajebꞌ cꞌu jix mulna Jehová, jix swaꞌne satcan cꞌal txꞌotxꞌ txꞌotxꞌ tiꞌ, jaxa yet sjuj cꞌual, tol jix xewi.
Jaꞌ yet jix lawi skꞌanabꞌ Jehová yetoj naj Moisés bꞌey sjolom wonan Sinaí, jix yakꞌon caabꞌ patxan chꞌen chꞌen tet naj Moisés, bꞌey tzꞌibꞌebꞌil oc wan chejbꞌanile tol jaꞌcaw Dios jix tzꞌibꞌencanoj.