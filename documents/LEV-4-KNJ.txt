Jix yalon Jehová tet naj Moisés jaxca tiꞌ: Al wan chejbꞌanile tiꞌ tet ebꞌ ja wet Israelal.
Ta ey mac chi oc spenail yin tol man yotaj oj ta pena tzet chi yunne, sowalil chi sjije yunen masanil tzet chi yal jin chejbꞌanil, jaꞌton wan tiꞌ:
Ta jaꞌ naj sat yakꞌomal xaambꞌal chi oc spenail, jaꞌ jun spenail tuꞌ, chi eyqꞌuey yibꞌan masanil conobꞌ; yuxan sowalil chi yakꞌ junoj noꞌ achꞌe wacax tol watxꞌ cꞌal el smimanil masanil.
Chi yiꞌontej noꞌ bꞌey sattaj snail jin calubꞌal bꞌey chin chaꞌle jin bꞌa je yetoj. Jaꞌ tituꞌ chi yaoc skꞌabꞌ yibꞌan sjolom noꞌ, catuꞌ chi smakꞌon cam noꞌ jin sattaj.
Jaꞌ naj yakꞌomal xaambꞌal tuꞌ, jaꞌ chi iꞌontoj niꞌoj ẍiqꞌuil noꞌ bꞌey snail jin calubꞌal tuꞌ.
Chi yaon eytoj yiximal skꞌabꞌ naj xol ẍiqꞌuil noꞌ tuꞌ, jujel chi xiey naj jin sattaj bꞌey sattaj eltej an cortina eyoc bꞌey jun lugar tol asan jin ey wet jin txꞌojli.
Chi sbꞌonon oc niꞌoj ẍiqꞌuil noꞌ naj yin yucꞌaꞌ jun yet xaambꞌal yet incienso chi ey jin sattaj yul snail jin calubꞌal tuꞌ. Jaxa masanil chicꞌ chi cancan tuꞌ, chi sec can ey bꞌey yajantaj yet xaambꞌal bꞌey chi akꞌle tzꞌaꞌoj, jaꞌton jun eey sattaj snail jin calubꞌal.
Chi lawi tuꞌ, chi iꞌle el masanil ẍepuꞌal yul scꞌul noꞌ,
yetoj caabꞌ yubꞌal noꞌ, cꞌal masanil ẍepuꞌal eyoc yin yubꞌal noꞌ tuꞌ, cꞌal yinlaj sbꞌajil yichin noꞌ, yetoj niꞌoj yin skꞌej noꞌ.
Jaxca chi yun yiꞌle el yin noꞌ wacax chi akꞌle yin xaambꞌal yet watxꞌcꞌulal, queytuꞌ chi yun yakꞌle tzꞌaꞌ yibꞌan yet xaambꞌal.
Jaxa noꞌ stzꞌuumal yetoj ẍiꞌbꞌeal, cꞌal sjolom, noꞌ xubꞌ yetoj yajan, yetoj masanil yul scꞌul, cꞌal masanil stzaꞌ noꞌ, chi yal yeloc apnoj tol masanil noꞌ xaambꞌal tuꞌ, chi iꞌle eltoj bꞌey jun lugar tol sajbꞌanebꞌil bꞌey stiꞌel bꞌey bꞌulan jex ey tuꞌ, jaꞌton bꞌey chi secle eltoj taan. Jaꞌ tituꞌ chi akꞌle tzꞌaꞌ noꞌ yibꞌan teꞌ siꞌ.
Ta masanil ebꞌ conobꞌ Israel chi oc spenail yin tol man yotaj oj tzet chi el yuneni, ta cꞌam junoj chi yiltej tzet chi yunne, tol man jaxca oj yalon jin chejbꞌanil, masanil ebꞌ chi oc spenail.
Jaꞌ yet chi yilontej ebꞌ tol jix oc spenail ebꞌ, sowalil chi yakꞌ junoj achꞌe wacax ebꞌ yu spenail yin xaambꞌal yet chi el spenail ebꞌ yibꞌan. Jaꞌ bꞌey snail bꞌey chin chaꞌle jin bꞌa je yetoj, jaꞌ tituꞌ chi yiꞌtej ebꞌ syaawil conobꞌ.
Chi yaoc skꞌabꞌ ebꞌ syaawil conobꞌ yibꞌan sjolom noꞌ, catuꞌ chi makꞌle cam noꞌ jin sattaj.
Jaꞌ naj eyoc yin yakꞌomaloj xaambꞌal tuꞌ, jaꞌ naj chi iꞌontej niꞌoj ẍiqꞌuil noꞌ yul snail bꞌey chin chaꞌle jin bꞌa je yetoj.
Jaꞌ tituꞌ chi yaeytoj yiximal skꞌabꞌ naj xol ẍiqꞌuil noꞌ noꞌ tuꞌ. Jujel chi xiey naj jin sattaj bꞌey sattaj eltej an kꞌap jenan oc bꞌey jun lugar tol asan jin ey wet jin txꞌojli.
Chi sbꞌonon oc naj niꞌoj ẍiqꞌuil noꞌ yin yucꞌaꞌ jun yet xaambꞌal yet incienso chi ey jin sattaj yul jun na tuꞌ. Jaxa masanil chicꞌ chi cancan tuꞌ, chi sec can ey bꞌey yajantaj yet xaambꞌal bꞌey chi akꞌle tzꞌaꞌoj, jaꞌton jun eey sattaj jun na tuꞌ.
Chi lawi tuꞌ, catuꞌ chi iꞌle el masanil ẍepuꞌal noꞌ xaambꞌal tuꞌ, catuꞌ chi akꞌle tzꞌaꞌ yibꞌan yet xaambꞌal tuꞌ.
Chi yal yeloc apnoj, tol jacꞌalaꞌ chi yun jun xaambꞌal tuꞌ jaxca chi yun noꞌ xaambꞌal yet spenail, yu naj sat yakꞌomal xaambꞌal yu yoc mimancꞌulal yibꞌan spenail ebꞌ.
Chi lawi tuꞌ, catuꞌ chi iꞌle eltoj noꞌ xaambꞌal tuꞌ bꞌey stiꞌel eltoj bꞌey bꞌulan ey ebꞌ tuꞌ. Jaꞌ tituꞌ chi akꞌle tzꞌaꞌoj, jaxca jix yute yet naj sat yakꞌomal xaambꞌal, queytuꞌ chi yute pax yet ebꞌ ánima, jaꞌton jun tuꞌ, xaambꞌal yu spenail masanil ebꞌ Israel.
Ta jaꞌ junoj ebꞌ syaawil conobꞌ chi oc spenail yu cꞌam chi sjije jin chejbꞌanil tiꞌ, jaꞌton jun tuꞌ chi oc spenail, caxcꞌal man yotaj oj ta tol spenail tzet chi yun jun mactxequel tuꞌ.
Jaxa yet chi naꞌcha el yu tol jix oc spenail, sowalil chi yiꞌtej junoj noꞌ icham chiw tol watxꞌ cꞌal el masanil.
Chi yaoc skꞌabꞌ naj syaawil conobꞌ yibꞌan noꞌ chiw tuꞌ, catuꞌ chi yakꞌon cam jin sattaj, jaꞌton bꞌey chi makꞌle cam noꞌ chi akꞌle tzꞌaꞌ yin xaambꞌal, yutol xaambꞌal yet spenail.
Chi lawi tuꞌ, catuꞌ chi yiꞌontej niꞌoj ẍiqꞌuil noꞌ yetoj yiximal skꞌabꞌ naj yakꞌomal xaambꞌal tuꞌ, catuꞌ chi sbꞌonon oc naj yin yucꞌaꞌ jun yet xaambꞌal bꞌey chi tzꞌaꞌ cꞌaltaꞌ xaambꞌal, jantaj to ẍiqꞌuil noꞌ chi cani, chi sec can ey naj bꞌey yajantaj tuꞌ.
Chi akꞌle tzꞌaꞌ masanil ẍepuꞌal noꞌ yibꞌan jun yet xaambꞌal tuꞌ, jaxca chi yun xaambꞌal chi akꞌle yu yet watxꞌcꞌulal. Jaxca tuꞌ chi yute swaꞌnen naj yakꞌomal xaambꞌal tuꞌ yu yakꞌle mimancꞌulal yin spenail naj syaawil conobꞌ tuꞌ, jaxca tuꞌ oj wakꞌ mimancꞌulal yibꞌan spenail naj.
Ta ey junoj ebꞌ comon ánima chi oc spenail yu cꞌam chi sjije jin chejbꞌanil tiꞌ, jaꞌton jun tuꞌ chi oc spenail, caxcꞌal man yotaj oj ta tol spenail jun chi yun tuꞌ.
Jaxa yet chi naꞌcha el yu, tol jix oc spenail, sowalil chi yiꞌtej junoj txutxe chiw tol watxꞌ ojabꞌ cꞌal smimanil masanil.
Chi yaoc skꞌabꞌ jun ánima tuꞌ yibꞌan noꞌ chiw tuꞌ, catuꞌ chi smakꞌon cam jin sattaj, jaꞌton bꞌey chi makꞌle cam noꞌ chi akꞌle tzꞌaꞌ yin xaambꞌal.
Chi lawi tuꞌ, catuꞌ chi yiꞌontej niꞌoj ẍiqꞌuil noꞌ yetoj yiximal skꞌabꞌ naj yakꞌomal xaambꞌal tuꞌ, catuꞌ chi sbꞌonon oc naj yin yucꞌaꞌ jun yet xaambꞌal bꞌey chi tzꞌaꞌ cꞌaltaꞌ xaambꞌal, jantaj to ẍiqꞌuil noꞌ chi cancanoj, chi sec can ey naj bꞌey yajantaj tuꞌ.
Chi lawi tuꞌ, catuꞌ chi iꞌle el masanil ẍepuꞌal noꞌ xaambꞌal tuꞌ, jaxca chi yun yiꞌle el yet noꞌ xaambꞌal chi akꞌle yu yet watxꞌcꞌulal. Chi akꞌle tzꞌaꞌ jin sattaj, yutol watxꞌ yoc sabꞌ chi wabꞌe. Queytuꞌ chi yun swaꞌnen jun xaambꞌal naj yakꞌomal xaambꞌal tuꞌ, yet chi oc mimancꞌulal yibꞌan spenail ebꞌ ánima.
Ta meꞌ chi yiꞌtej junoj mactxequel yin xaambꞌal yu spenail, jaꞌ junoj noꞌ txutxe tol watxꞌ cꞌal el smimanil masanil.
Chi yaoc skꞌabꞌ jun mactxequel tuꞌ yibꞌan noꞌ meꞌ tuꞌ, catuꞌ chi smakꞌon cam jin sattaj, jaꞌton bꞌey chi makꞌle cam noꞌ noꞌ chi akꞌle tzꞌaꞌ yin xaambꞌal.
Chi lawi tuꞌ, catuꞌ chi yiꞌontej niꞌoj ẍiqꞌuil noꞌ yetoj yiximal skꞌabꞌ naj yakꞌomal xaambꞌal tuꞌ, catuꞌ chi sbꞌonon oc naj yin yucꞌaꞌ jun yet xaambꞌal bꞌey chi tzꞌaꞌ cꞌaltaꞌ xaambꞌal, jantaj to ẍiqꞌuil noꞌ chi cani, chi sec can ey naj bꞌey yajantaj tuꞌ.
Chi lawi tuꞌ, catuꞌ chi iꞌle el masanil ẍepuꞌal noꞌ xaambꞌal tuꞌ, jaxca chi yun yiꞌle el yet noꞌ xaambꞌal yet watxꞌcꞌulal. Chi akꞌle tzꞌaꞌ jin sattaj, yutol watxꞌ yoc sabꞌ chi wabꞌe. Queytuꞌ chi yun swaꞌnen jun xaambꞌal naj yakꞌomal xaambꞌal tuꞌ, yet chi oc mimancꞌulal yibꞌan spenail ebꞌ ánima.