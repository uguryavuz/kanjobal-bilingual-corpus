Jaꞌ bꞌey jun aldea chi yij Betania, ey jun winaj chi yij Lázaro. Yaꞌey naj. Ey cawan yanabꞌ naj Lázaro tuꞌ, ey jun chi yij María, ey junxa chi yij Marta. A Betania cꞌal ebꞌ yoxwanil.
Jaꞌ ix María tuꞌ, jaꞌton jun jix aon oc jun ambꞌal sukꞌukꞌi sabꞌ yin Jesús Kaawil, catuꞌ jix sjoꞌontaj yajan Jesús ix yetoj xil yaꞌ. Caw yaꞌ pax ey naj Lázaro tuꞌ.
Yuxan jix yaltoj ebꞌ ix anabꞌe tuꞌ tet Jesús. Jix yal ebꞌ ix jaxca tiꞌ: —Mamin, jaꞌ naj camcꞌulnebꞌil ja wu, caw yaꞌey naj tinaniꞌ, ẍi ebꞌ.
Jaꞌ yet jix yabꞌen Jesús tzet jix yaltoj ebꞌ ix, catuꞌ jix yalon Naj jaxca tiꞌ: —Jaꞌ jun yaꞌbꞌil tuꞌ, man oj cam naj yu yin junelne. Jix michꞌcha naj yu jun yaꞌbꞌil tuꞌ, yet watxꞌ chi xꞌoxel sbꞌa Dios tol miman yeloc apnoj Naj, cꞌal yu xꞌoxon pax eloj, tol miman weloc apnoj jain Cꞌaale jin tiꞌ an, ẍi Jesús.
Caw ey scamcꞌulal Jesús yin naj Lázaro tuꞌ, cꞌal yin ix María yetoj ix Marta.
Jaꞌ yet jix yabꞌen tol caw yaꞌey naj, ma toj Naj yin eymanil yiloni. Scaabꞌial xa tuꞌ, catuꞌ jix toi.
Jaꞌ yet jix apni scꞌual stoo tuꞌ, jix yalon tet ebꞌ scuywom jaxca tiꞌ: —Toonwej bꞌey lugar yul yet Judea junelxa, ẍi Naj tet ebꞌ.
Catuꞌ jix yalon ebꞌ tet Naj: —Jaach Cuywam, jayebꞌ jix too cꞌu yakꞌlen ebꞌ yaawil yeoc bꞌey Judea tuꞌ jaach skꞌojchꞌenen tituꞌ. ¿Tumi cha woche chach too pax junelxa tituꞌ tinaniꞌ? ẍi ebꞌ tet Naj.
Jix yalon Naj tet ebꞌ: —Kotaj, ey lacawebꞌ hora yul junjun cꞌu. Ta cꞌualil chi cu ecꞌabꞌi, man comonoj chi cu telcꞌoi, yutol sajkꞌinal,
jal ebꞌ chi ecꞌabꞌ yet akꞌbꞌalil xin, comon cꞌal chi telcꞌo ebꞌ, yutol cꞌam sajkꞌinal ebꞌ, ẍi Jesús tet ebꞌ.
Jix lawi tuꞌ, jix yalon pax tej yu naj Lázaro: —Jaꞌ naj kamigo tuꞌ, tol chi wey naj, yuxan oj jin toj jin tenel sweyan naj, ẍi Naj tet ebꞌ.
—Jaach Cuywam, ta tol chi weyi, tejan oj waꞌxoj scꞌul, chi yal tuꞌ, ẍi ebꞌ scuywom tuꞌ tet Jesús.
Jaꞌ yet jix yalon Jesús tol chi wey naj Lázaro tuꞌ, jaꞌ scamichal chi yalaꞌ. Jal pax snaꞌon ebꞌ xin, jaꞌcaw weyan chi yunne.
Yu jun tuꞌ, yuxan jix yalon Naj junelxa tet ebꞌ jaxca tiꞌ: —Jix cam naj Lázaro.
Tinaniꞌ caw chin tzala an, yutol cꞌam jin ey jin ecꞌ tituꞌ yet jix cami, yet watxꞌ che yaoc je cꞌul win. Tinaniꞌ, toonwej kilaꞌ, ẍi Naj tet ebꞌ.
Jaꞌ naj Tomás, naj chi yij pax Tioẍ, jix yal naj tet ebꞌ yet cuywomal tuꞌ jaxca tiꞌ: —Toonwej pax oj, to kakꞌ cu bꞌa cam yetoj, ẍi naj tet ebꞌ.
Jaꞌ yet jix apni ebꞌ xin, jix yabꞌen ebꞌ, tol oxi tax jix muji naj Lázaro tuꞌ.
Jaꞌ scawilal Jerusalén, ey conobꞌ Betania tuꞌ, jaxca mi oxebꞌoj kilómetro xol.
Yu jun tuꞌ, yuxan ecꞌal ebꞌ a Jerusalén jix bꞌet mimancꞌulnen ix María yetoj ix Marta, yu jun sno ebꞌ jix cam tuꞌ.
Jaꞌ yet jix yabꞌen ix Marta tol lalan yapni Jesús bꞌey sna ebꞌ, jix too ix ẍaꞌoni. Jal ix María xin, jix cancan ix yul sna.
Jix yalon ix Marta tet Jesús tuꞌ jaxca tiꞌ: —Mamin, ta ey jaach ecꞌ titiꞌ, ma mi cam naj jin no tuꞌ.
Jal tinaniꞌ xin, wotaj an, yal cꞌal tzet oj ja kꞌan tet Dios, oj yakꞌ ey jaach, ẍi ix tet Naj.
—Jaꞌ naj ja no tuꞌ, oj pitzcꞌu a naj, ẍi Jesús tet ix.
—Yel toni, wotaj an. Jaꞌ yet slawubꞌ cꞌual, yet oj pitzcꞌu a ebꞌ camnaj, catuꞌ oj pitzcꞌu a naj yetoj ebꞌ, ẍi ix tet Naj.
Catuꞌ jix yalon Jesús tet ix jaxca tiꞌ: —Jain tiꞌ, akꞌom jin pitzcꞌu a camnaj, a kꞌinale jin pax oj. Yal cꞌal mactxequel chin yaoc yin scꞌul, caxcꞌal mi oj camoj, oj pitzcꞌu pax aoj.
Masanil ebꞌ iquisto chin aon oc yin scꞌul, cꞌam bꞌakꞌin oj cam ebꞌ, ¿Chim ja waoc jun tiꞌ yin ja cꞌul? ẍi Jesús tet ix.
—Chi ton waoc yin jin cꞌul, Mamin, tol jaach tiꞌ Cristo jaach, Scꞌaal jaach Dios. Jaach ton tiꞌ echbꞌanebꞌil ja jul yul yibꞌankꞌinal tiꞌ, ẍi ix tet Naj.
Jix lawi yalon ix Marta jaxca tuꞌ, jix paxtoj ix. Jix too yawtentej sno ix. Yin ewantajil jix yun yalon ix tet sno tuꞌ jaxca tiꞌ: —Jix jul Naj Cuywam, chach yawte Naj, ẍi ix.
Jix yabꞌ cꞌal ix María jaxca tuꞌ, catuꞌ eyman jix a waanoj, catuꞌ jix too ix bꞌey eyecꞌ Jesús tuꞌ.
Tutun cꞌamto chi oc Jesús tuꞌ yul conobꞌ tuꞌ. Jaꞌ bꞌey jix bꞌet chaꞌle yu Marta, jatuꞌ eyto ecꞌoj.
Ey pax ecꞌ ebꞌ a Judea bꞌey sna yetoj ix. Jix apni smimancꞌulnele ix yu ebꞌ. Jaꞌ yet jix yilon ebꞌ, tol eyman jix a waan ix, catuꞌ jix toi, eyman jix too tzajan ebꞌ yintaj ix María tuꞌ, yutol jaꞌ snaꞌon ebꞌ, tol jaꞌ bꞌey mujan naj sno tuꞌ chi too okꞌoj.
Jaꞌ yet jix apni ix María bꞌey eyecꞌ Jesús tuꞌ, jix ey kaan ix sattaj Naj. Catuꞌ jix yalon ix tet Naj jaxca tiꞌ: —Mamin, ta ey jaach ecꞌ titiꞌ ma mi cam naj jin no tiꞌ, ẍi ix tet.
Jaꞌ yet jix yilon Jesús tol chi okꞌ ix, catuꞌ chi okꞌ pax ebꞌ a Judea jix tzajlo yintaj ix tuꞌ, catuꞌ jix cus pax a Naj yetoj ebꞌ sicꞌlebꞌil.
Catuꞌ jix skꞌanlen tet ebꞌ jaxca tiꞌ: —¿Bꞌeytuꞌ jix je muj naj? ẍi Naj tet ebꞌ. —Mamin, toon kilaꞌ, ẍi ebꞌ tet Jesús.
Jaꞌ yet tuꞌ jix okꞌ Naj Jesús tuꞌ.
Catuꞌ jix yalon ebꞌ a Judea eecꞌ yilon tuꞌ, jaxca tiꞌ: —Ilaꞌla, caw camcꞌulnebꞌil naj yu Naj, ẍi xacꞌal ebꞌ.
Ey pax ebꞌ jix alon jaxca tiꞌ: —Jaꞌ Jesús tiꞌ, jaꞌ jix jajon sat jun naj cꞌam chi skeꞌ yilwi. ¿Tumi ma skeꞌ yakꞌon jul scꞌul naj Lázaro tiꞌ, yet watxꞌ cꞌam chi cami? ẍi ebꞌ.
Caw jix tit pitzꞌan scuscꞌulal Jesús yet jix apni oc bꞌey mujan naj. Jaꞌ yul jun chꞌen chꞌen jolbꞌil, jaꞌ tituꞌ eyoctoj smimanil naj. Patxan can oc junxa chꞌen smajiloj.
—Jix yalon Jesús: Iꞌwej el chꞌen smajil tiꞌ. Jix yalon ix Marta, ix yanabꞌ naj Lázaro tuꞌ jaxca tiꞌ: —Mamin, oxi tax jix cam naj. Tejan eyxa sabꞌ naj tinaniꞌ, ẍi ix tet Naj.
—Jix wal ey jaach, ta tol chin ja waoc yin ja cꞌul, oj ton ja wil yipal Dios, ẍi Naj tet ix.
Catuꞌ jix yiꞌon el smajil ebꞌ bꞌey eyoctoj naj tuꞌ. Jix a tꞌanan Jesús satcan, jix yalon Naj jaxca tiꞌ: —Mamin, yuwal dios ey jaach, jix ja wabꞌ tzet jix wal an.
Wotajxa tol tobꞌalkꞌinal cha wabꞌ cꞌaltaꞌ tzet chi wal an. Jaꞌ yu jantaj ánima bꞌulan ecꞌ titiꞌ, yuxan chi wal wan tiꞌ ey jaach, yet watxꞌ oj yaoc ebꞌ yin scꞌul tol jaach jix jin ja chejtej, ẍi Jesús.
Jix lawi yalon Naj wan tuꞌ, catuꞌ jix a yaw yin ipal jaxca tiꞌ: —Lázaro, elantej, ẍi Jesús.
Catuꞌ jix eltej naj camnaj tuꞌ. Chulan oc wan kꞌap yin yajan cꞌal yin skꞌabꞌ naj. Ey pax jun an xotan oc yalan stiꞌ. Jix yal Jesús jaxca tiꞌ: —Xuywej el wan kꞌap eyoc yin naj tuꞌ, ẍi Jesús tet ebꞌ.
Catuꞌ ecꞌal ebꞌ a Judea eyecꞌ yetoj ix María tuꞌ, jix yil ebꞌ tzet cꞌal jix yun Jesús tuꞌ. Yu jun tuꞌ, yuxan ecꞌal ebꞌ jix yaoc scꞌul yin.
Ey pax wanxa ebꞌ jix bꞌet alon yabꞌ ebꞌ Fariseo, tzettaj jix yun Jesús.
Catuꞌ jix slatiꞌne el sbꞌa ebꞌ Fariseo tuꞌ yetoj ebꞌ yaawil yakꞌomal xaambꞌal ebꞌ tet Dios, cꞌal ebꞌ mimej winaj chi akꞌon cuenta conobꞌ. Catuꞌ jix yalon ebꞌ jaxca tiꞌ: —¿Tzet chi kute jun winaj tiꞌ che naꞌ? Yutol caw ey wan milagro lalan xꞌoxon tinaniꞌ.
Ta tucꞌal oj kiloc Naj tinaniꞌ, masanil ebꞌ ket conobꞌ oj yaoc scꞌul ebꞌ yin. Jaꞌ ebꞌ yaaw bꞌey Roma, oj jul yuchey jun stemplo Dios ebꞌ tiꞌ, catuꞌ oj yakꞌon jowal ebꞌ yin ebꞌ ket conobꞌ masanil. Caw oj cu can yalan yu ebꞌ naj, ẍi ebꞌ.
Ey pax jun naj chi yij Caifás xol ebꞌ. Jaꞌ jun tuꞌ eyoc yaawil yakꞌomal xaambꞌal ebꞌ tet Dios yet jun abꞌil tuꞌ. Jaꞌ jix alon tet ebꞌ jaxca tiꞌ: —Jaex tiꞌ, caw cꞌam niꞌoj tzet je yotaj.
Cꞌam chi naꞌcha el je yu, tol yel watxꞌ chi cu cani ta chi cam junoj winaj sqꞌuexeloj ánima masanil. Ta queytuꞌ chi yunne, cꞌam chi lawi el ebꞌ ket conobꞌ masanil, ẍi naj Caifás tuꞌ.
Jaꞌ yet jix yalon wan kꞌane tuꞌ, man yul oj yet jix yaloni, yutol yaawil yakꞌomal xaambꞌal ebꞌ Israel tet Dios yeoc yet jun abꞌil tuꞌ, yu jun tuꞌ, yuxan jix akꞌle yal yu Dios tol oj cam Jesús sqꞌuexeloj ebꞌ Israel masanil.
Man asanne oj yu ebꞌ Israel tuꞌ, yuxan jix cami. Jix cam yu syambꞌan oc jantaj ebꞌ yuninal Dios sajleminaj ye cantoj yul yibꞌankꞌinal tiꞌ, yet watxꞌ junxane chi yun can ebꞌ.
Yu jun tuꞌ, yuxan jaꞌ yet jun cꞌual tuꞌ, jix ẍaꞌel yich ebꞌ yaaw tuꞌ seyon tzet utbꞌil oj yute yakꞌon cam Jesús ebꞌ.
Yu jun tuꞌ, yuxan cꞌamxa chi ecꞌ Jesús snan xol ebꞌ a Judea tuꞌ. Jix el bꞌey jun lugar tuꞌ. Catuꞌ jix too bꞌey jun conobꞌ chi yij Efraín stiꞌlaj el jun cusiltaj txꞌotxꞌ. Jaꞌ taꞌ tituꞌ jix apni Naj yetoj ebꞌ scuywom.
Jaꞌ yet lalanxa sjul stiempoal jun skꞌin ebꞌ Israel chi yij Pascua, ecꞌal ebꞌ naat speto, catuꞌ chi apni ebꞌ bꞌey Jerusalén. Cꞌamto chi oc kꞌin tuꞌ, catuꞌ chi apni ebꞌ, yet watxꞌ chi swaꞌne sbꞌa ebꞌ jaxca taꞌ sbꞌeybꞌal.
Jaꞌ yet eyecꞌ ebꞌ tituꞌ, caw jix seyle ecꞌ Jesús yu ebꞌ, catuꞌ ey ebꞌ jix alon yul stemplo Dios jaxca tiꞌ: —¿Tzet ẍi je cꞌul? ¿Oj mi jul Jesús bꞌey kꞌin tiꞌ, ma man oj jul che naꞌ? ẍi ebꞌ.
Jaꞌ yet tuꞌ jix yiꞌeltej jun ley ebꞌ Fariseo yetoj ebꞌ yaawil ebꞌ yakꞌomal xaambꞌal ebꞌ Israel tet Dios tuꞌ. Chi yal jun ley tuꞌ jaxca tiꞌ: “Ta ey bꞌey che yil yin Jesús, chi jul je yal titiꞌ,” ẍi. Queytuꞌ jix yun sajlem kꞌane yu ebꞌ, yutol chi yoche ebꞌ chi yaoc Naj preso.