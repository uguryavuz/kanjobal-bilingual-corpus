Jaꞌ bꞌey jun conobꞌ chi yij Belén yul yet Judea, jatuꞌ jix ali Jesús. Jaꞌ yet jun tiempoal tuꞌ, jaꞌ naj Herodes* eyoc reyal bꞌey Judea tuꞌ. Ey wan winaj chi yij ilom weycan. Jaꞌ yet jix ali Jesús, jix tit taꞌcꞌal ebꞌ bꞌey chi aol cꞌu. Jix apni ebꞌ bꞌey Jerusalén.
Jix skꞌanlen ebꞌ jaxca tiꞌ: —¿Bꞌeytuꞌ eyoc jun winaj unin jix ali, jun tol oj oc sreyaloj ebꞌ Israel? Jaꞌ bꞌey chi aol cꞌu, jaꞌ taꞌ tuꞌ jix kil jun weycan, jun jix txꞌoxon yalubꞌal jun unin tuꞌ ey jon. Yuxan jix cu tit kilaꞌ, catuꞌ chi kiꞌon ey cu bꞌa tet, ẍi ebꞌ.
Jaꞌ yet jix yabꞌen naj rey Herodes jun tiꞌ, tuxa cꞌal jix qꞌueycan a scꞌul naj yetoj masanil ebꞌ a Jerusalén tuꞌ.
Catuꞌ jix yawten oc masanil ebꞌ yaawil yakꞌomal xaambꞌal ebꞌ Israel tet Dios,* cꞌal ebꞌ cuywam yin sley Moisés,* catuꞌ jix skꞌanlen el tet ebꞌ, bꞌeytuꞌ tꞌinan chi ali Naj Cristo.*
Jix takꞌwi ebꞌ tet naj jaxca tiꞌ: —Jaꞌ bꞌey conobꞌ Belén yul yet Judea, jatuꞌ oj aloj. Yutol ey jun ẍejabꞌ Dios* queytuꞌ jix yute stzꞌibꞌen can jaxca tiꞌ:
Jaꞌ jun conobꞌ Belén yul yet Judea, caxcꞌal yaliẍ conobꞌ chꞌan yintaj wanxa conobꞌ yul yet Judea tuꞌ, caw miman pax yeloc apnoj yintaj wanxa tuꞌ, yutol jaꞌ bꞌey jun yaliẍ conobꞌ tuꞌ oj pitzcꞌu a jun yaaw. Catuꞌ jaꞌ oj akꞌon cuenta jin conobꞌ Israel, ẍi yul An Juun Tzꞌibꞌebꞌilcan tuꞌ, ẍi ebꞌ.
Catuꞌ jix awtele ebꞌ ilom weycan, ebꞌ chi yij pax yin mago yu naj Herodes tuꞌ yin ewantajil, catuꞌ jix skꞌanlen naj tet ebꞌ: —¿Bꞌakꞌini tax jix xꞌoxa sbꞌa jun weycan tuꞌ? ẍi naj tet ebꞌ.
Jix lawi yabꞌen naj xin, catuꞌ jix chejletoj ebꞌ bꞌey conobꞌ Belén tuꞌ yu naj. Jix yalon tet ebꞌ jaxca tiꞌ: —Asiꞌwej tituꞌ. Chi cam je kꞌanlen je yabꞌ yu jun unin tuꞌ. Catuꞌ jaꞌ yet chi ilcha je yu xin, catuꞌ chex ecꞌ je yalon wabꞌ an, bꞌeytuꞌ eyocoj, yet watxꞌ chin too pax wiꞌey jin bꞌa tet, ẍi naj tet ebꞌ.
Jix lawi yabꞌen ebꞌ wan kꞌane tuꞌ xin, catuꞌ jix too ebꞌ. Jaꞌ jun weycan jix yilatoj ebꞌ yet eyecꞌ ebꞌ bꞌey chi aol cꞌu tuꞌ, jix bꞌabꞌi cꞌal sattaj ebꞌ, masantaꞌcꞌal jix apni bꞌatxna yibꞌan bꞌey eyecꞌ jun unin tuꞌ.
Jaꞌ yet jix yilon jun weycan ebꞌ tuꞌ caw jix tzala a scꞌul ebꞌ.
Jix apni ebꞌ bꞌey jun na bꞌey eyecꞌ naj unin tuꞌ. Jix yilon oc yin naj ebꞌ yetoj xutx, jaꞌton ix María. Catuꞌ jix ey kaan ebꞌ tet jun unin tuꞌ, jix yiꞌon ey sbꞌa ebꞌ tet. Jix lawi tuꞌ xin, catuꞌ jix sjajon scꞌuanbꞌal saꞌbꞌeal ebꞌ tuꞌ. Jix saꞌon can oro ebꞌ tet jun unin tuꞌ. Catuꞌ jix saꞌle pax can jun tujan teꞌ sukꞌukꞌi xacꞌal yel sabꞌ yet chi tzꞌaꞌi, cꞌal jun tujan yal teꞌ sukꞌukꞌi pax sabꞌ chi yij mirra yu ebꞌ.
Jix lawi cꞌal jun tuꞌ xin, catuꞌ jix al-le tet ebꞌ yu Dios yin weyicheal tol manche ecꞌ yal ebꞌ tet Herodes bꞌeytuꞌ eyoc ecꞌ naj unin tuꞌ, yuxan txꞌojxa bꞌeal jix yiꞌ ebꞌ yet jix meltzo ebꞌ bꞌey sconobꞌ.
Jix cꞌal paxtoj ebꞌ ilom weycan xin, catuꞌ jix xꞌoxon a sbꞌa jun yángel Naj Kaawil tet José yin weyicheal, catuꞌ jix yalon tet naj jaxca tiꞌ: —Eyman, aan waanoj. Ijbꞌatoj naj unin yetoj xutx, catuꞌ chex too bꞌey conobꞌ Egipto. Eyanwej ecꞌ tituꞌ masantaꞌcꞌal oj wal ey jaach, catuꞌ chex meltzo pax tej. Yutol jaꞌ naj Herodes, oj akꞌon seyle jun unin tiꞌ yutol chi yoche chi yakꞌ camoj, ẍi jun ángel tuꞌ tet naj.
Yuxan jix a waan José tuꞌ, catuꞌ jix yiꞌon bꞌey naj unin tuꞌ yetoj cꞌal xutx yet akꞌbꞌalil tuꞌ. Catuꞌ jix too ebꞌ bꞌey Egipto.
Jix eecꞌ ebꞌ tituꞌ masantaꞌcꞌal jix cam naj Herodes, catuꞌ jix meltzo ebꞌ junelxa. Jaxca ton tiꞌ jix yunne, yu yunen el tzet jix yal Naj Kaawil, yet jix yakꞌbꞌalnen stiꞌ jun ẍejabꞌ yalon jaxca tiꞌ: “Jix wawte pax tej jin Cꞌaal bꞌey Egipto,” ẍi yul An Juun.
Jaꞌ yet jix yilon naj Herodes tol ma xa ecꞌ ebꞌ mago tuꞌ scꞌatan naj. Tucꞌal jix etnele yu ebꞌ, yuxan caw jix tit sjowal scꞌul naj, yuxan jix chej makꞌle cam masanil ebꞌ winaj unin, ebꞌ unin masantaꞌ caabꞌ abꞌil xa skꞌinal ebꞌ, yutol jaxca tuꞌ stiempoal yal-le tet naj yu ebꞌ mago. Bꞌey conobꞌ Belén yetoj cꞌal bꞌey masanil scawilal jix makꞌle cam ebꞌ unin tuꞌ.
Jaxca ton tiꞌ jix yun tzet jix stzꞌibꞌe can naj ẍejabꞌ Dios,* chi yij Jeremías yet jix yalon naj jaxca tiꞌ:
Ey aw jix abꞌle yoc bꞌey conobꞌ Ramá. Ey mimej okꞌil, yetoj mimej cuscꞌulal. Jaꞌ ix Raquel, caw jix michꞌcha scꞌul yokꞌ yu ebꞌ yuneꞌ. Cꞌamxa chi tzꞌini ix yu ebꞌ yuneꞌ tuꞌ yu jix cam ebꞌ, ẍi naj Jeremías.
Jaꞌ yet jix cam naj Herodes tuꞌ xin, jix xꞌoxon a sbꞌa jun yángel Naj Kaawil tet naj José yin weyicheal yet eyecꞌ naj bꞌey Egipto tuꞌ, catuꞌ jix yalon tet naj jaxca tiꞌ:
—Aan waanoj. Iꞌtoj naj unin tiꞌ yetoj xutx. Meltzaanwej bꞌey je conobꞌ Israel. Yutol jaꞌ ebꞌ jix ochen jix makꞌon cam naj unin tiꞌ, camnajxa ebꞌ, ẍi jun ángel tuꞌ tet naj José.
Catuꞌ jix a waan naj José tuꞌ, catuꞌ jix yiꞌon meltzo naj unin naj tuꞌ yetoj xutx junelxa bꞌey slugar ebꞌ yet Israelal tuꞌ.
Catuꞌ jix yabꞌen oc naj José tol jaꞌ naj Arquelao eyoc yaawil bꞌey Judea sqꞌuexeloj smam naj Herodes. Yuxan jix xiw naj smeltzo tituꞌ junelxa. Jix yalon Dios tuꞌ yin weyicheal tet naj tzet watxꞌ chi yunne, yuxan jix toocan ebꞌ bꞌey yul-laj yet Galilea.
Jix apni ebꞌ tituꞌ xin. Jix caey ebꞌ bꞌey jun conobꞌ chi yij Nazaret. Jaxca ton tuꞌ jix yunne, yu yunen tzet albꞌilcan yu ebꞌ ẍejabꞌ Dios yet peyxa, yet jix stzꞌibꞌen can ebꞌ tol tꞌinan chi yij sbꞌi, Jesús a Nazaret.