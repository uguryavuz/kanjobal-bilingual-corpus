A junjun co sat sacerdote ayon israel on ti', a co xol sic'bil elok. Ak'bil yopiso eb yaon oc co ti' bay Dios, cax chi ak'wi ofrenda c'al xajanbal eb yuj co yobtakil.
Lajan eb jetok, yujtol c'am c'apax tec'anil eb axca on ayon ti'. Yuj tu' xan chi je' yuj eb, tol miman chi yut eb c'ul yin eb c'am chi nachaj el yuj, c'al yin eb chi ayc'ay yin junok paltail.
A eb sat sacerdote, naba anima eb, yuj tu' xan yowalil chi yak' c'apax eb xajanbal yuj is yobtakil, axca chi yut yak'on eb yuj co yobtakil.
C'am junok mac chi je' comonc'al chi yaoc ba yin jun opiso tu'. Asan eb awtebil yuj Dios chi je' yoc yin, axca yunnak Aarón yet max awtelay yuj Dios yet payxa.
Ilab c'apax Cristo, maj yaoc ba yul yet yin sat sacerdoteal, palta tol a Dios anej oc yopiso. Axca tu' max yun yalon bay axca ti': Ach ton ti', in C'ajol ach. Ayin max ach wak' iquisbok tinani', ẍi.
Ay c'apax junxa lugar bay yalnak c'apax can yul tx'an Un tu' axca ti': Ach ton sacerdote ach yin tojbalk'inal, axca yopiso Melquisedec, ẍi Dios bay.
A yet ayic' Jesús bay yulyibank'inal ti', chi txajli, chi k'anon tzetak yetal bay Dios. Caw yip chi txajli, toltax max ok'i. Axa Dios tol ay is yipalil colon el yul k'ab camich, yabnak is txaj Jesús, yujtol yaynakil yutnak ba bay.
Caxc'al C'ajol Dios Cham, palta yuj juntzan yailal ec'nak el yiban tu', xan max nachaj el yuj tzet yelapnok ikemal.
Axa yet max tz'aknaj el xin, max ak'lay yopiso yak'on colbanilej tol ayc'al yin tojbalk'inal bay masanil eb chi iken tzet chi yala'.
Xan a Dios ak'nej yopiso yin sat sacerdoteal, axca yopiso Melquisedec yet payxa.
Xiwilto tzet chi wochej chi waltok ayex yuj jun ti', palta pural ok nachaj el e yuj, yujtol lanan e pitbi elok.
Ilab ayxa tiempoal e yaon oc yin e c'ul. Moj wal tol cuywajwom exxa tinani', palta ac'ala' babel cuyoj e yabnak, yowalil ac'ala' chi al-lay ayex. Manto tec'anok e waayi, lajan extoc'al axca junok aq'uiẍ unin chito txutxwi, c'amto jabok tzet chi lo'.
A juntzan cuybej tu', axcac'al leche, cac'al tu'. Yuj tu' xan a eb ac'ala' juntzan tu' chi yochej chi yabc'al, axca tol aq'uiẍ uninc'al eb. A juntzan cuybej chi alon tzet chi jut co watx'nen oc co beybal, c'am chi nachaj el yuj eb.
A cuybej ya nachaj elok, lajan axca tzet chi lo' icham anima. Yuj tu' xan, asan eb tec'anxa is nabal chi cuyon juntzan tu'. Yojtakxa eb chi nailok, baytet ay watx', baytet ay tzet man watx'ok.