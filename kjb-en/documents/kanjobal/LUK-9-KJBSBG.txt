A yet junel, max yawtej oc oyan Jesús eb is cuywom lajcawanil is c'atan. Axa yak'on yipalil eb tu', max yak'on c'apax yikbej eb, yin iojcan el espíritu yob yin anima, c'al ak'ojcan watx'jok c'ul eb anima ya'ay.
Max chekontok eb, yuj ec' yaloncan el eb tol toxa ok occan Dios yin Yajawilal, c'al ec' yak'oncan eb watx'jok c'ul eb ya'ay.
A yet c'amto chi toj eb, max yalon bay eb axca ti': —C'am tzet che yi'. Manchak e yi' e k'okoch, e moral, e lobej, ma e tumin. Yetok e pichil, asan junjun ayoc e yuj ti' che yi'.
Tzanc'al tzet nail bay chex apni, ac'al bay tu' che yak' e posada, masantac'al chex toj bay junokxa lugar.
Ta ay mac c'am chex chaoni, chex el yul is conob eb tu'. Che tziccan el pokokal e yakan yuj e tx'oxk'abnen elok tol c'amxa e yalon e yet yin eb, cax chex toji, ẍi Jesús bay eb.
Max lajwi tu xin, axa toj eb tu'; max ec' eb bay junjun aldea. Max yalcan el eb k'anejal yet colbanilej. Max watx'ji c'apax can eb ya'ay bay junjun lugar yuj eb.
Axa Herodes, cham yajaw bay Galilea, max yab cham k'umal masanil tzetak yetal max el yunen Jesús. Toc'al chi c'ayaj c'ul, yujtol ay eb max alon axca ti': A jun chi el yunen juntzan tzet yetal tu', a Juan ictzojnak aj xol eb camnak, ẍi eb.
Ay pax eb chi aloni: A Elías chi ul tx'oxic' ba, ẍi eb. Ay eb xin: A junok eb chekbej Dios ec'nak yet payxa, max ictzoj aj xol eb camnak, ẍi eb.
Axa yalon Herodes tu' axca ti': —Palta ayin ti', max in chek yilay el jolom Juan tu'. Yuj tu' xan ¿mac xam txel jun caw chi yal eb k'umal tu'? ẍi, xan max yak' Herodes yip yilon yin Jesús.
A yet max jayoc eb chekbej Jesús yin is chekbejal, max c'oli yalon eb bay tzetakc'al max el yunen junjun eb. Lajwi tu', axa yiontok Cham eb yetok tu'. Max apni oc eb tx'oklil yetok, bay jun lugar cawilal conob Betsaida.
Palta max yojtaknejcan el eb anima tol chi betic' bay tu', yuj tu' xan tzakan toj eb yintak. Max chaon apnok Jesús eb bay max apni tu', axa yalon el xol eb tu' tzet ok yun yeloc eb chi oc yul k'ab Dios. Max yak'on c'apaxcan watx'jok c'ul eb ya'ay.
Axa yet lananxa yay c'u, max jayoc eb is cuywom lajcawanil is c'atan. Max yalon eb bay axca ti': —Tekan watx' cha chektok eb anima ti' bay juntzan aldea, yetok bay juntzan lugar cawil ti', yet watx' chi man low ba eb, cax chi way eb bay tu'. Yujtol a bay ayon ec' ti', tz'inan tx'otx', ẍi eb bay.
Max yalon bay eb axca ti': —Ak'ek low eb ayex ti', ẍi bay eb. —Palta asan wal ch'an oyeb co pan ibil, yetok cac'on co txay. ¿Tom chi toj co man yet eb anima ti' masanil chi yal tu'? ẍi eb bay.
Ay mi oyebok mil bisil eb winak ayic' tu'. Axa yalon Jesús bay eb cuywom tu' axca ti': —Alek bay eb, ayokab chotjab eb yin bulquiltakil. 50takokab bisil junjun bulan, ẍi bay eb.
Axca tu' max yut eb, axa yay chotjab eb anima tu' masanil.
Max yion aj Jesús ixim oyeb pan tu', c'al no cac'on txay tu', axa yaj t'anan satcan tu', max yalon yuj diosalil yuj. Lajwi tu' max pojon ayok, axa yak'on bay eb is cuywom tu' yet chi pojic' eb xol eb anima tu'.
Max low eb masanil, max cam noj c'ul eb. A yet max xew low eb, lajcawebto motx max nojcan yuj ixim bijquiltakil max wajbaj aj eb.
A yet junel, ayic' Jesús txajlok tx'oklil yetok eb is cuywom. Max k'anlen bay eb axca ti': —¿Mac in txel yal eb anima che yabej? ẍi bay eb.
—Ay eb chi aloni, tolab Juan, cham ak'om bautismo, ach yal eb. Ay pax eb chi aloni, tolab Elías ach yal eb. Ay eb xin, tolab a junok eb is chekbej Dios yet payxa, a, max ictzoj aj xol eb camnak, ẍi eb, ẍi eb is cuywom tu' bay.
—Axa ex paxok, ¿mac in txel e yaloni? ẍi bay eb. Axa tak'wi Pedro bay axca ti': —Ach ti', ach ton Cristo ach, Chekbilachtek yuj Dios, ẍi bay.
Palta max cam wal yalon Jesús bay eb, tol c'am junok mactxel bay chi yalil eb jun max yal Pedro tu'.
Max yalon c'apax bay eb axca ti': —Ayin ti', Chekbilintek yuj Dios xol eb jet animail, palta yowalil ok wil yailal. Ok in intaknelaycan el yuj eb ichamtak winak ay yopiso, c'al yuj eb yajaw yayji xol eb sacerdote, yetok yuj eb meẍtol yin ley Moisés. Ok in yak' cam eb, palta a yet cabjial tu', ok in ictzoj pax ajok, ẍi bay eb.
Max lajwi tu', max yalon bay eb masanil axca ti': —Ta ay mactxel chi yochej chi ec'c'al cuywok wintak, yowalilokab manxa yetok ba yul yet. Yabokab eb yail wuj junjun c'u, caxc'al chi alay oc eb yin curus. Ta bekan c'ul eb axca tu', ec'okabc'al eb cuywok wintak.
Yujtol a eb c'am chi yochej chi cam bay yulyibank'inal ti', chi bekil eb jun k'inalej tol ayc'al yin tojbalk'inal. A pax eb chi bek c'ulok cam wuj xin, a ton eb tu' ok chaon k'inalej tol ayc'al yin tojbalk'inal.
K'inalok ta ay mac chi uj yion masanil tzet ay yulyibank'inal ti', palta ta chi cami, ma chi etax elok, ¿tzet wal chi yi' yin axca tu'?
Ta ay mac chi q'uixwi aj wuj, c'al yuj in k'anej, ok in q'uixwok c'apax aj yuj eb, ayin Chekbilintek yuj Dios xol eb jet animail ti', yet ok in jay ul wak'on Reyal. A yet tu' ok in jay yetok mayk'ak'al in Mam, c'al yetok mayk'ak'al eb is yángel tol sic'bil el yuj.
Wal yel chi wal ayex, ay jaywan e xol, mac ex ayex ec' ti', manto ex camok okto e yil yoccan Dios yin yajawil, ẍi Jesús bay eb.
Yukubixial mi wal yalon Jesús juntzan tu', cax max toj txajlok bay jun tzalan. Max yiontok Pedro yetok Juan c'al Jacobo yetok.
A yet lanan txajli tu', max q'uexpoj yili, tx'okxa max yun yili sat. A is pichil, caw wal sak max yun yili, toxanej chi tzekeki.
Ayman max tx'oxaj ba cawan winak, a ton Moisés yetok Elías.
Ay wal jun miman tzekekial oyan oc yin eb. Max k'anjab eb yetok Jesús yuj tzet ok yun cam bay Jerusalén.
Axa Pedro yetok eb yet cuywomal, caw wal ay is wayan eb, palta iquisc'al eb, maj way eb, yuj tu' xan max yil eb tzekeki aj Jesús. Max yilon c'apax eb cawan winak ayic' yetok Cham tu'.
A yet lananxa yel eb cawan tu' c'atan, axa yalon Pedro bay Jesús axca ti': —Mamin Meẍtol, caw wal watx' jet yujtol ayon ec' cayti'. Tekan watx' chi co watx'nej oxebok lanchu: junok et, junok yet Moisés, yetok junok yet Elías, ẍi bay Cham. Palta man yojtakok tzet lanan yaloni.
Lananto wal k'anjab Pedro tu', max ayc'ay boc'naj jun asun yiban eb. Caw wal max xiw eb cuywom Jesús tu' xol.
Lajwi tu xin, ay jay belan k'anej max oc xol jun asun tu', max yalon axca ti': A ton in C'ajol bay xiwil chi camel in c'ul ti'. Acbajek e txiquin bay, ẍi.
Lajwic'al yaben eb jun tu', axa yilontek eb, tx'oklilxa Jesús ayic'ok. C'am junok mac bay max yalil eb cuywom tu' tzet max yil eb tu'.
A yet junxa c'ual, yet max pax aytek eb bay jun tzalan tu', xiwil anima max apni oc bay Jesús.
A xol eb anima tu', ay jun winak max aj yaw yin ipejal bay Cham axca ti': —Mamin, chi wal in yailal ayach, c'am mi chel jun in c'ajol in k'ana', yujtol asan wal ch'an jun c'otan in c'ajol tu'.
Ay wal tiempo caw wal chi etnelay yuj jun espíritu yob ayoc yin. Chi el yaw, chi tit oynaj yin is jolom. Chi el sukuwal is ti' yuj. Caw wal chi etnelay wal yuj sic'libil. C'am chi beklay el yuj.
Mayal wak'lej walon bay eb a cuywom, tol chi yiel eb jun espíritu yob ti' yin nak, palta maj je' yuj eb, ẍi bay Cham.
Axa yalon Jesús axca ti': —¡A…, a wal ayex ti', caw wal c'am che yaoc e c'ul yin Dios, caw wal pit ex! Mimanxa tiempoc'al wayji ec' e yetok. ¿Bak'intoc'al ok nachaj el e yuj xin? Chi yab yail in c'ul e yuj. Asi', itek nak a c'ajol tu' ayin, ẍi Jesús bay.
Palta a yet lanan jayoc jun unin tu', max k'oklay ay sat tx'otx' yuj jun espíritu yob tu'. Caw wal ow max yun tit is yailal nak tu'. Palta axa Jesús max tzuwaj yin jun espíritu yob tu', max watx'jican nak yuj, cax max yak'oncan Cham nak bay is mam.
Masanil eb anima tu', max c'ayaj c'ul eb yiloni, tol caw wal miman is mayk'ak'al Dios. A yet c'aynak wal aj c'ul eb anima tu' yilon tzet max el yunen Jesús, axa max yalon Cham bay eb is cuywom tu' axca ti':
—Chi cam wal e yaben sic'libil tzet ok wal ayex. Manchak c'aytok yul e c'ul, yujtol caxc'al Chekbilintek yuj Dios xol eb jet animail, palta ok in alay oc yul k'ab eb anima, ẍi bay eb.
Palta eb is cuywom tu', maj nachaj el yuj eb tzet max yal bay eb tu', yujtol maj ak'lay nachaj el yuj eb. Max xiw eb k'anlen c'apax el bay, tzet wal chi yal elapnok.
Axa c'oli teyelen ba eb cuywom tu' yuj mac wal junok eb caw miman yelapnok xol eb.
Palta yojtak Jesús tzet lanan naon eb, yuj tu' xan max quetztek jun unin is c'atan.
Axa yalon bay eb is cuywom tu' axca ti': —Tzanc'al mac chi chaon junok unin axca jun unin ti', yujtol wet, axca tol ayin chin is cha eb. Man asannejok in chin is cha eb. Chi cha c'apax eb Cham cheknejintek. A mac yelxac'al chi yiay ba e xol, a ton jun tu' yelxac'al miman yelapnok, ẍi bay eb.
Axa yalon Juan bay Jesús axca ti': —Mamin Meẍtol, ay jun winak max jila', tol lanan yion el espíritu yob yin anima yin ach yak'on binajok. Palta max co tencan oc wanajok, yujtol man junnejok chi ec' jetok, ẍi bay.
Axa yalon Jesús axca ti': —C'am chi je' e tenon oc wanaj nak, yujtol a eb man ajc'ulok oc jin, a jetok ayoc eb, ẍi bay.
A yet lananxa yapni tiempoal paxaj Jesús satcan, max tec'baj ba toj bay Jerusalén.
Ay juntzan eb is chekbej max babji chekontok. Max apni oc eb bay jun aldea yul yet Samaria, yujtol chi yochej eb watx'xa yayji posada chi apni, xan max babji eb.
Palta a eb aj Samaria tu', maj yak' eb is posada tu', yujtol lanan toj Cham bay Jerusalén.
A cawan eb is cuywom Jesús, a ton Jacobo yetok Juan, a yet max yilon eb axca tu', max yalon eb bay Cham: —Mamin, ¿chi mi yal a c'ul chi co k'antek k'ak' bay satcan yiban eb, cax chi lajwi el eb? ẍi eb.
Axa meltzojtek acan Cham bay eb tu', max oc t'anan yin eb. Max tenchanelay eb yuj.
Max lajwi tu', axa toj eb bay junxa aldea tu'.
A yet lanan toj eb yul be, ay jun winak max alon bay Jesús axca ti': —Mamin, tzanc'al bay ok ach tok, ok in tok etok, ẍi bay Cham.
Max yalon Jesús bay axca ti': —A no wax, ay is nach'en no', c'al no tz'iquin, ay is wayub no', palta ayin ti', caxc'al Chekbilintek yuj Dios xol eb jet animail, palta c'am jabok watut bay chin wayi, ẍi bay.
Lajwi tu', axa yalon Cham bay junxa axca ti': —Ec'anc'al cuywok wintak, ẍi bay. Palta max yal bay axca ti': —Mamin, ok in tok etok, asan chin mukcantok in mam bel, ẍi nak bay Cham.
—A eb camnakto el yul sat Dios, a eb chi je' mukoncan eb yet camnakil tu', palta ach ti', asi', cax chalon el tzet chi yun yoc eb anima yul k'ab Dios, ẍi bay nak.
Max lajwi tu', ay junxa max alon bay axca ti': —Mamin, chi wochej chin ec'c'al cuywok entak, palta cha in tok in tak'encan eb ay bay watut babelal, cax ok in tok etok tu' bian, ẍi bay Cham.
Palta max yal Jesús bay axca ti': —K'inalok ay junok winak chi mulnaj yetok wacax tinani', chi oc mitx'an yin ch'en t'ocbal tx'otx', lajwi tu', chi tojc'al t'anan nak yintak. Ta ay mac caytu' yak'on is nabal yin yet Dios, man mojok chi oc yin is mulnajil Cham, ẍi Jesús.