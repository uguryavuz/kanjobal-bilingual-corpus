Ex wuẍtak, ex wanab, ex tol yet exxa Dios wetok, yujtol awtebil on oc yuj joc yetok, jaek wal oc co nabal yin Cristo Jesús, yujtol a' chekbiltek ayon yuj Dios. Jesús sat sacerdote yayji, atac'ala' yalon co cuybanil chabil juj ti'.
A Cham, yikemc'al bay Cham ak'nej yopiso, axca yikemal Moisés xol masanil eb yuninal Dios yetok.
A junok watx'nem na, ec'ban yintak junok na chi watx'nej tu'. Axca tu' ec'ban Jesús yintak Moisés tu'.
Junjun na yowalil ay mactxel chi watx'neni, palta a Dios watx'nenej masanil tzetak yetal.
A Moisés tu', yikemc'al yutnak ba yin yak'wi serbil nan xol eb yuninal Dios yetok. Ayokto max yak'oncan ba testigoal yin juntzan tzet tolto t'inan yalon Dios.
Palta a Cristo, yikem c'apax yutnak ba, C'ajol ton Dios Cham. A Cham ayoc Yajawilal yiban eb yet uninalej ba yetok. Ta tec'an chi jut jaon oc co c'ul yin, cax chon tzaloj yin Cham ayoc yipok co c'ul, titol yuninal on Dios chi yal tu'.
Yuj tu', axca ta' yalon Cham Espíritu Santo yul tx'an Un Tz'ibbilcanok: Ta che yab tzet chi wal tinani',
manchak e pitnej e ba axca max yut ba eb e yichmam yin tenomtakil bay tz'inan tx'otx' bay max in yak' porobal eb.
A yet tu' max in yak' wal porobal eb e yichmam tu', ti' pax max yil eb juntzan wunben c'ayubtak yin cawinak abil.
Yuj tu' caw ow inc'al bay eb. Max walon axca ti': A juntzan anima ti' tx'okc'al bay ayoc is nabal eb, maj yojtaknej el eb in c'ulbal, quin chi.
Yuj wal tu', yetok wowal max wak'on in ti' bay eb tol man ok oc eb bay ok wak' xew eb, ẍi Dios yul tx'an Un tu'.
Ex wuẍtak, ex wanab, xe yilc'al e ba, yet watx' c'amokab junok ex che pitnej e ba, cax che yak'on cabc'ulal xan che yiel e c'ul yin Cham Dios iquis.
Yak'ban ayto jabokxa tiempo, iptzelejek e ba junjun c'u, yet watx' c'amokab ex chex etnelay yuj tzet man watx'ok, cax chex pitbi el yuj.
Yujtol ta tec'anc'al co waay masantac'al yet lajubal, yin tzet janak oc yipok co c'ul yettax yichbanil, ay jalon jet yetok Cristo.
Yujtol axca ti' tz'ibelaycanok: Ta che yab tzet chi wal tinani', manchak e pitnej e ba, axca max yut ba eb e yichmam yin tenomtakil, ẍi bay tz'ibbilcan tu'.
¿Mactxel eb abnej k'anej Dios che na'? ¿Mactxel eb tenomtak yutnak ba bay tu'? A ton masanil eb ibil eltek yuj Moisés bay Egipto.
¿Mactxel eb titnak yowal Dios yin, yin cawinak abil tu' che na'? A yin eb yob yutnak ba bay, eb max camcan bay tz'inan tx'otx' tu'.
A ton eb bay yak'nak Dios is ti' tol man ok oc eb xew yetok. A ton eb man yikemok yutnak ba bay tu'.
Yuj tu', chi jojtaknej elok, tol majc'al oc eb xew yetok, yujtol maj yaoc eb c'ul yin.